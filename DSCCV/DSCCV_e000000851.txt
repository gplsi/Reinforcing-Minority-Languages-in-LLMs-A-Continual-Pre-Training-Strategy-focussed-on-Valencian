Comissió Especial per a l'Estudi de la Sequera a la Comunitat Valenciana. Reunió celebrada el dia 7 de novembre de 2006. Comença la reunió a les 11 hores i 25 minuts. Presideix l'il·lustre diputat senyor Rafael Maluenda Verdú. Reunió número 5/X.

(L'inici de la comissió no ha quedat gravat per motius tècnics)

El senyor Soler Garibo:

(Inoïble)

. . quina no s'ha rebut.

El senyor president:

Continue, senyor Soler, està en l'ús de la paraula.

El senyor Soler Garibo:

Moltes gràcies, senyor president.

Mire, com vosté coneix, esta comissió, el pla de treball, va sol·licitar del Ministeri de Medi Ambient la remissió a esta comissió de la següent documentació: informe tècnic que avale la derogació del transvasament de sobrants del riu Ebre a la conca del Xúquer i Segura; informe tècnic sobre la viabilitat i validesa del programa Aigua en la Comunitat Valenciana com a alternativa al transvasament de sobrants de l'Ebre; informe tècnic sobre el transvasament Xúquer-Vinalopó que avale el canvi de traçat de la presa de Cortes de Pallás a l'assut de la Marquesa; informe tècnic sobre la qualitat de l'aigua en Cortes de Pallás; informe tècnic sobre la qualitat de l'aigua en l'assut de la Marquesa; informe sobre el grau de compliment i execució de les infraestructures previstes en el programa Aigua per a la Comunitat Valenciana; informe sobre la situació dels projectes de dessalinització per a la Comunitat Valenciana; informe comparatiu sobre depuració i reutilització d'aigües residuals per comunitats autònomes; balanç de l'últim any hidrològic, especialment en allò que es referix a les conques amb incidència en la Comunitat Valenciana; balanç dels recursos hídrics de les conques que discorren per la Comunitat Valenciana; informe de la solució integral dels problemes hídrics per a la província d'Alacant, modernització, reutilització, dessalinització i transvasament Xúquer-Vinalopó que preveu el programa Aigua.

Després, sol·licitar de l'administració de la Generalitat la següent informació: informe sobre l'evolució i situació del sanejament i depuració d'aigües residuals en la Comunitat Valenciana; informe sobre l'evolució i situació de la modernització de regadius en la Comunitat Valenciana; informe sobre actuacions de la Generalitat per a millorar l'abastiment d'aigua en la Comunitat Valenciana.

Al mateix temps, sol·licitar de la Confederació Hidrogràfica del Xúquer contestació al qüestionari del Banc Europeu d'Inversions sobre la conducció Xúquer-Vinalopó, de juny de 2003; informe per a la Comissió Europea sobre la conducció Xúquer-Vinalopó, de desembre de 2004; estudi de medi ambient per al desenrotllament sostenible de l'Albufera, d'octubre de 2004; recomanacions del Banc Europeu d'Inversions sobre la conducció Xúquer-Vinalopó; informe complementari, pel Banc Europeu d'Inversions, sobre les aportacions al llac de l'Albufera, de juliol de 2003; informe a la Comissió Europea sobre aplicació de la directiva marc de l'aigua en la conca del Xúquer, article 5; informe sobre inversions en la Comunitat Valenciana en matèria d'aigua, de la Confederació Hidrogràfica del Xúquer, en els deu últims anys; còpia del conveni firmat per usuaris de la conducció Xúquer-Vinalopó i Aguas del Júcar, SA, el 13 de juliol de 2001; informe sobre les peticions formulades per la Confederació Hidrogràfica del Xúquer, per usuaris i entitats sol·licitant el canvi de presa de l'assut de la Marquesa, així com d'aquelles que hagen sol·licitat que se mantinga la presa en Cortes de Pallás -en els dos casos, els informes tindran com a data de referència els sol·licitats fins al 2 maig-; actes de la comissió permanent de la sequera; informe sobre cabals ecològics dels rius de la conca del Mediterrani.

Al mateix temps, sol·licitar de la Confederació Hidrogràfica del Segura actes de la comissió permanent de la sequera i mesures adoptades per la confederació; inversions en matèria d'aigua en els últims deu anys i que se sol·licite a la mancomunitat les inversions realitzades. Sol·licitar de la societat estatal Aigües del Xúquer, Ajusa, informe sobre l'estat actual d'execució del projecte del transvasament Xúquer-Vinalopó, incloent-hi el projecte de substitució de la presa de Cortes de Pallás per la d'assut de la Marquesa. Sol·licitar també del Seiasa, de la Meseta Sud, informe sobre actuacions portades a terme i previstes pel Seiasa en la Comunitat Valenciana en matèria hidrogràfica i per a modernització de regadius durant el període que va des de la creació del Seiasa fins a hui; sol·licitar de la Mancomunitat Canales del Taibilla informe sobre l'origen i evolució dels recursos de la Mancomunitat de Canales del Taibillla durant els últims anys i previsions per als pròxims anys.

Esta és tota la relació que vosté coneix i mos agradaria, des del Grup Parlamentari Popular, què és el que hem rebut fins a hui i què és el que mos falta per rebre.

Moltes gràcies, senyor president.

El senyor president:

Gràcies a vosté, senyor Soler.

Bé. En primer lloc, li agraïsc que recorde a la presidència les peticions que estan pendents. És a dir, no sé si caldria, després del que vaig a dir, que acordàrem reiterar les peticions.

Però, en qualsevol cas, sí que vull informar a les seues senyories que, bé, de tota eixa relació primera que vosté ha llegit, que no sé quants documents són, però de l'ordre de quinze o setze, o algun més, que se sol·liciten al Ministeri de Medi Ambient, no hem rebut ninguna contestació, almenys a la mesa no ha arribat.

Per tant, no deu haver entrat en la casa. És cert que l'acord és del més de maig, com vosté ha dit molt bé, i en el mes de juny es va sol·licitar la remissió a esta comissió, la col·laboració del ministeri amb esta comissió, ja que tots estem interessats en adoptar mesures que siguen beneficioses per a combatre la sequera que estem patint.

Quant al segon bloc, vosté s'ha referit a uns documents que són de la Conselleria d'Agricultura i de la Conselleria d'Infraestructures, que les seues senyories ja els tenen, que sí que van entrar puntualment, en el mes de juliol -a primers de juliol crec que va ser-, i vam fer la remissió per escrit als grups parlamentaris. Per tant, açò també està complimentat.

Crec recordar, perquè és molt difícil memoritzar tot el que vosté ha dit, que després hi havia una petició a la Confederació Hidrogràfica del Xúquer, que no ha vingut res tampoc. Saben vostés que la confederació depén orgànicament del Ministeri de Medi Ambient.

Hi ha una altra petició que es feia a la Confederació Hidrogràfica del Segura, que també depén del ministeri i tampoc ha vingut ninguna documentació.

I, per últim, crec que altra és a Aguas del Taibilla, que tampoc ha vingut.

(El senyor Soler parla sense micròfon)

I el Seiasa, el Seiasa saben que és l'empresa mixta que s'ocupa de la reconversió dels sistemes de regadius, dependent també del ministeri.

Per tant, què vol que li diga, senyor Soler? La presidència no fa juís de valor, però sí que astò me fa pensar que hi ha una actitud per part del Ministeri de Medi Ambient que no és propícia a col·laborar amb estes Corts, amb esta institució, amb la primera institució de la Generalitat, en un tema tan important com este. Lamentablement eixa és la realitat. No solament és que no han enviat res, sinó que ni tan sols han contestat.

Però vaig a dir-li més. És que aquí vam acordar també determinades compareixences, entre les quals es trobava la de la ministra de Medi Ambient, la senyora Narbona. I no és que. és que tampoc han contestat fins al moment. Me fa pensar, me fa pensar, i ho dic amb tristesa, que no.

Ah! , ha contestat que no venia. Me rectifica la senyora lletrada que ha contestat que no venia. Jo el que sí que pregue és que per a la pròxima sessió porte els escrits perquè la presidència informe com a incidències, conforme hem fet sempre que algú s'ha negat a comparéixer.

I acabe, acabe, senyor Soler. És trist i lamentable, és trist i lamentable, però és la realitat, és la realitat. Aquí hi ha una consigna del grup majoritari de l'oposició, el Partit Socialista, de boicotejar el funcionalment d'esta comissió. El trist i lamentable és que tinguen la suficient influència per a allò negatiu davant del ministeri, i com ells boicotegen, el ministeri també boicoteja, i que eixa influència no siga per a allò positiu, per a demanar-mos solucions, per a exigir solucions al ministeri perquè hi haja transvasament d'aigües, perquè tinguem una atenció més adequada a les necessitats de la nostra comunitat. Això és trist i lamentable, però he de dir-ho, la veritat, eixa és la veritat.

Pronunciament de la comissió sobre la invitació de la Federació de Comunitats de Regants de la Comunitat Valenciana (Fecoreva) per a visitar la implantació de la modernització de regadius a la província de Castelló

El senyor president:

Bé. Hi ha un escrit, que havia començat ans a llegir, de la Federació de Comunitats de Regants de la Comunitat Valenciana, que me dirigixen a mi com a president de la comissió, i en el qual mos inviten a visitar la modernització de regadius en Castelló. Diu: «Sirva la presente para invitarles formalmente a la visita de la implantación de la modernización de regadíos en la provincia de Castellón».

Astò forma part del pla de treball que tenim, en el qual hi ha altres activitats, però perquè es puga realitzar esta visita, és necessari que la comissió adopte l'oportú acord.

Per tant, jo faig esta proposta a la comissió, amb independència. sense perjuí que al llarg d'estos dies mos posem d'acord amb la data que mos vinga millor a tots, a mosatros, per les nostres obligacions parlamentàries, i als nostres amfitrions allí, perquè també tindran estos senyors les seues obligacions.

Per tant, se sotmet a la consideració de la comissió acceptar la invitació i realitzar esta visita. ¿Vots a favor? Gràcies. Per unanimitat queda aprovada.

Després, en incidències, vull informar a les seues senyories que s'ha rebut una carta, datada el 6 d'octubre en Asp, que diu: «Presidente de la Comisión Especial de Estudios de la Sequía de la Comunidad Valenciana. Estimado presidente: enterada de la comisión formada en las Cortes Valencianas para estudiar la sequía que afecta a nuestra comunidad, y sabiendo de la desestimación de comparecer el alcalde de Asp en la misma, como portavoz concejal del Grupo Popular en la oposición de la localidad anteriormente mencionada, y moviéndome el interés y la responsabilidad de defender los intereses de mi pueblo, al cual la falta de agua afecta directa y gravemente, es por lo que ruego tenga en cuenta mi petición de comparecer en esa comisión atendiendo al calendario que ustedes convengan. A su entera disposición, reciba un atento saludo. Firmado, Nieves Martínez Berenguer, portavoz Grupo Popular, excelentísimo Ayuntamiento de Aspe».

Bé. Les seues senyories saben que tenim en el pla de treball també aprovada una sèrie de compareixences. I, clar, esta senyora se referix a la negativa per part de l'alcalde socialista d'Asp, el senyor Roberto. -no me'n recorde del cognom-, la primera autoritat d'Asp, que s'ha negat a col·laborar amb esta institució. I esta senyora, jo entenc que preocupada per la problemàtica de l'escassesa d'aigua que hi ha en la seua població, vol ser ella portadora de reivindicacions dels sectors afectats. Pense que és això.

Proposta d'alteració de l'ordre del dia de la comissió

El senyor president:

Però, clar, la presidència no por decidir la compareixença, ha de ser la pròpia comissió. Però com és una cosa que no està prevista en l'ordre del dia, el primer que procedix és que es propose l'alteració de l'ordre del dia per a votar a continuació, en el seu cas, esta iniciativa.

Per tant, vots a favor de l'alteració de l'ordre del dia per a vore esta petició? Gràcies. Per unanimitat queda aprovada.

Petició de compareixença de Nieves Martínez Berenguer, portaveu del Grup Popular de l'Ajuntament d'Asp

El senyor president:

Ara sí, ara el que se sotmet a votació és la compareixença d'esta senyora, Nieves Martínez Berenguer, tal com he llegit en l'escrit que mos ha presentat. Vots a favor de la seua compareixença? Moltes gràcies. Per unanimitat queda aprovada.

Senyories, la comissió està previst que se suspenga perquè continue el proper dilluns 13. I tindríem dos compareixences. Tindríem la compareixença de.

En primer lloc, la compareixença del senyor José Luis Gil Díaz, departament de Ciències i Tècniques de l'Aigua del Medi Ambient, de la Universitat de Cantàbria, que seria la primera compareixença, que seria a les deu i mitja, a les deu i mitja. I després, a les dotze, a les dotze seria la compareixença de la senyora Nieves Martínez Berenguer.

Informar-los al mateix temps que només mos queden per celebrar les compareixences dels consellers. També decidirem el proper dilluns quins dia habilitem perquè vinguen els consellers a comparéixer, sense perjuí de qualsevol altra iniciativa que puga plantejar-se, qualsevol altra qüestió que atenent el que establix el calendari aprovat en el seu dia, puga ser motiu de sotmetre's a la consideració de les seues senyories.

Per tant, si no hi ha ninguna opinió en contra, o alguna discrepància o algun dubte, se suspén la sessió fins el proper dilluns dia 13, a les deu i mitja.

Moltíssimes gràcies.

(Se suspén la reunió a les 11 hores i 40 minuts)

