Comissió d'Agricultura, Pesca i Alimentació realitzada el dia 25 de setembre de 2003. Comença la reunió a les 14 hores i 15 minuts, sota la presidència de la vicepresidenta primera de les Corts, senyora Rosa María Barrieras Mombrú. Reunió número 2.

Tramitació dels escrits de renúncia del diputat Carles Arnal i Ibáñez com a president de la comissió (RE número 2. 239) i de la diputada Estefanía Martínez Zaragoza com a secretària (RE número 2. 245).

La senyora vicepresidenta primera:

Primer punt de l'ordre del dia: lectura i aprovació de l'acta de l'ordre anterior. Si no hi ha res a dir, la donarem per aprovada. Sí, perdó. Senyora Nácher.

La senyora Nácher Pérez:

Senyora presidenta. M'agradaria que fera constar que el meu cognom segon no és Pena, és Pérez.

La senyora vicepresidenta primera:

Bé, tenint en compte les dos rectificacions que han demanat els senyors diputats, queda aprovada l'acta. Val? Perfecte. (S'interromp la gravació)

". comissions com a titulars o suplents, i és per això que renuncie a la presidència de la Comissió d'Agricultura i Pesca".

Elecció del president o de la presidenta de la comissió.

La senyora vicepresidenta primera:

Bé, anem a passar al tercer punt de l'ordre del dia: elecció de president o presidenta de la comissió. Anem a procedir a l'elecció, i en primer lloc la senyora secretària, si és tan amable, cridarà els il·lustres diputats i diputades per a què depositen la papereta. Gràcies.

(La senyora secretària crida els diputats i diputades perquè depositen la papereta en l'urna)

Moltes gràcies, senyora secretària.

(La senyora presidenta procedeix a l'escrutini dels vots emesos)

Per 9 vots a favor i 5 vots en blanc queda proclamada com a presidenta de la comissió la il·lustre diputada senyora Dolors Pérez. (Aplaudiments)

Elecció del secretari o de la secretària de la comissió.

La senyora vicepresidenta primera:

Quart punt de l'ordre del dia: elecció del secretari o secretària de la comissió. Anem a procedir per part de la senyora secretària a la crida dels diputats, si són tan amables, per a votar al secretari o secretària de la comissió. Gràcies.

(La senyora secretària crida els diputats i diputades perquè depositen la papereta en l'urna)

(La senyora presidenta procedeix a l'escrutini dels vots emesos)

Per 9 vots a favor i 5 vots en blanc queda nomenat com a secretari de la comissió l'il·lustre diputat Felipe del Baño. (Aplaudiments) Per tant, pregaria tant a la senyora presidenta com al senyor secretari que ocupen si volen els seus llocs, i donar-los, de veritat, l'enhorabona per part dels membres de la Mesa actual, i que els hi vaja el millor possible en esta comissió. Gràcies. (S'interromp la gravació)

(Ocupa la presidència la diputada il·lustre senyora Dolores Pérez i Martí)

La senyora presidenta:

Senyories.

Doncs açò és difícil, saben vostés. És difícil perquè, bo, ja ens coneixíem molts dels que ací estem en l'anterior legislatura, i ara les circumstàncies conforme han vingut ha sigut tornar quan tot ja estava muntat. No obstant, agrair el suport, dintre dels acords que se prenen, el suport que el Grup Parlamentari Popular m'ha donat per a tornar a ser presidenta d'esta comissió. I agrair també la delicadesa del Partit Socialista d'haver assistit i votat en blanc, perquè és un detall al Grup d'Esquerra Unida. Moltes gràcies.

Esperem que el treball ens vaja molt bé. Me sembla que el senyor secretari estarà igual de content com jo. És molt interessant Agricultura. I ara, fora càmeres, sí dir-vos que ens queixem sempre del mateix, del poquet reconeixement que l'agricultura té en el conjunt del País Valencià. Amb allò que som simplement la quinta part del que signifiquen, o estem en el quint escaló del que signifiquen el que són els pressupostos, o la part econòmica, millor dit, del País Valencià, sempre hem tingut entrebancs, primen altres situacions.

Però per a nosaltres, i vos ho diu una dona que d'agricultura l'única cosa que té són tests, entenc que per a tots nosaltres l'agricultura és fonamental, perquè és part de la conservació del nostre medi ambient. Una part important de llauradors i llauradores que viuen d'aquest sector. I sobretot perquè és mantenir el País Valencià conforme ens el deixaren els nostres pares, i continuant deixant-lo per als nostres fills.

Intentarem que tots plegats portem una bona tasca, una bona labor. Que la Generalitat ens faça cas en aquelles iniciatives que prenguem entre tots i totes. I que continuem sent una comissió tan digna com fins ara ha sigut. Una comissió que ha intentat buscar el consens sobre qualsevol tipus de color o d'interessos privats, tant de sectors com individuals.

Moltes gràcies, i espere donar la talla que s'espera de mi. Moltes gràcies.

(S'alça la reunió a les 14 hores i 29 minuts)

