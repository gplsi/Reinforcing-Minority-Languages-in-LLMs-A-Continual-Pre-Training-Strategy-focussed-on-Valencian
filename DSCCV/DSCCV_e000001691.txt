Comissió de Radiotelevisió Valenciana i de l'Espai Audiovisual realitzada el dia 9 de maig de 2016. Comença la reunió a les 10 hores i 6 minuts. Presideix el diputat senyor Marc Pallarès Piquer. Reunió número 7.

El senyor president:

(Inoïble) … procedirà el senyor secretari, en primer lloc, a passar llista i després passarem al que és el primer punt, que seria l'aprovació de l'acta anterior.

(El secretari passa llista per tal de comprovar si hi ha quòrum)

El senyor secretari:

El senyor president:

Molt bé. Hi ha quòrum, i sembla que la diputada que falta li falta un minutet per a arribar.

Per tant, podem aprofitar mentre per al que seria el primer punt de l'ordre del dia, que seria la lectura i aprovació, si s'escau, de l'acta de la sessió duta a terme el dia 2 de maig del present any 2016. No sé si han tingut ocasió ja de llegir-la. ¿Si hi ha alguna esmena, algun comentari al respecte per part d'algun portaveu parlamentari…? (Pausa) Bé. Per tant, quedaria aprovada l'acta, l'acta de la sessió anterior.

Proposta de text normatiu elaborat per la ponència sobre la futura llei del servei públic de RTVV. Debat i votació

El senyor president:

Com a segon punt de l'ordre del dia tenim el debat en comissió sobre l'informe de la ponència per a l'elaboració d'un text normatiu sobre la futura llei del servei públic de la radiotelevisió.

Per a tal efecte, finalment, hi haurà una intervenció de quatre minuts, de menor a major. Per tant, podríem començar ja.

I el primer torn correspondria al Grup Parlamentari Podemos-Podem. I, per tant, té la paraula l'il·lustre diputat i síndic, a més a més, el senyor Antonio Montiel.

El senyor Montiel Márquez:

Molt bé. Bon dia. Moltes gràcies.

El senyor president:

Gràcies, senyor Montiel.

Correspon ara al torn al Grup Parlamentari Ciudadanos. Per tant, té la paraula l'il·lustre diputat senyor Antonio Subiela.

El senyor Subiela Chico:

Gràcies, president.

El senyor president:

Moltes gràcies, senyor Subiela.

Des de la presidència, ateses les preses perquè després n'hi ha una altra comissió, tal vegada s'ha anat molt de pressa, però també voldríem manifestar la gratitud pel bon esperit de treball que ha regnat durant la ponència.

Agrair als cinc grups parlamentaris eixa bona tasca, eixe bon ambient de treball, tot i que com és natural, quan es fa política, hi ha sempre punts en els quals no hi ha acords, però sempre tot transcorrent dins d'un magnífic ambient.

Passem ara a la tercera intervenció. Correspon el torn al Grup Parlamentari Compromís. I, per tant, donem la paraula a l'il·lustre diputat i síndic del grup parlamentari, el senyor Fran Ferri.

El senyor Ferri Fayos:

Moltes gràcies, senyor president.

Bon dia, senyories.

Hui entreguem els treballs d'una ponència que ha tingut cinc sessions, cinc sessions de treball, en què hem dedicat moltes hores a intentar traure un text consensuat, per la qual cosa ens hem de congratular, pel treball que hem fet ahí els cinc grups parlamentaris. Tots hem aportat, tots hem decidit, tots hem discutit sobre determinats punts de la llei. I crec que és un treball enriquidor, un treball que també marcarà el que serà el futur de la nova ràdio i televisió pública valenciana.

És una llei que, evidentment, no és la perfecta, la que voldríem des de Compromís al cent per cent, però per això se fa una sessió de treball, per això se fa esta ponència, perquè tots els grups aportem la nostra i entre tots acordem una llei que s'aproxime el més possible al consens entre tots els grups, a un consens que esperem que en el tràmit parlamentari siga encara més ampli del que avui serà en esta comissió, vists tots els vots particulars.

Estic segur que ho aconseguirem en eixe tràmit parlamentari, un tràmit parlamentari en el que també esperem des de Compromís intentar clavar alguna de les millores que vam proposar en la comissió. Intentarem reformular-les d'altres maneres perquè també siguen incloses.

És una llei en la qual, respecte al text inicial, hem canviat moltes coses. Entre elles, totes les qüestions d'igualtat de gènere que s'han inclòs. També el respecte i la veu a les minories. I sobretot, s'han introduït canvis que milloraven, i entenem, períodes transitoris.

És una llei per a obrir una tele que siga capaç de generar un espai audiovisual en la nostra pròpia llengua, una llengua que servisca com a element vertebrador del conjunt de la nostra societat. Una llei que garantix…, o que camina cap a una televisió i uns òrgans de govern independents, que hagen de ser…, on no tots els membres del consell rector seran triats per partits polítics i per estes Corts. I a més, hauran de ser triats amb una majoria reforçada.

És una tele que garantix i que busca que la persona que exercisca eixa direcció siga un professional, eixa direcció general siga un professional, després de realitzar un concurs públic. Una llei que busca eixa pluralitat, eixa pluralitat de veus, eixa pluralitat que està representada en la societat valenciana. Una llei que també amb la introducció i modificació d'eixe consell de la ciutadania també buscarà que estiga present la veu de la ciutadania en eixe consell de la ciutadania, representant el conjunt de la societat valenciana, i que podrà incidir en les línies estratègiques dels mitjans, assessorar en els seus continguts.

Una llei que esperem permeta tindre una bona gestió de la tele, i que no acabem tenint deutes tan significatius, com els més de 1. 200 milions que va acumular l'anterior televisió, amb un contracte programa amb la Generalitat valenciana i l'entitat. I també la prohibició explícita d'endeutament. Si es produïx este endeutament o unes grans diferències entre allò pressupostat i allò executat, inclús parla de la dimissió dels membres del consell rector.

Esperem que siga una tele també amb projecció, amb mecanismes objectius per a contractar continguts i amb instruments de col·laboració amb altres mitjans públics. Una tele que també respecte els drets dels extreballadors i el reconeiximent de la seua experiència com un element fonamental per a comptar amb uns mitjans de referència. Per això, volem mitjans amb experiència, i sobretot mitjans arrelats a la societat, amb les universitats, escoles, teles locals i també equilibrats amb un consell de l'audiovisual que haurem de regular posteriorment, on estiguen tots els agents de tot el sector de l'audiovisual, i que siguen els que regulen, sancionen tot el sector.

Per tant, ens congratulem des de Compromís per tot el treball que s'ha fet en esta comissió. Ens congratulem que siga una llei que avance, que siga una llei avançada, de les més avançades de l'estat espanyol, i també caminant cap a les lleis més avançades d'Europa. I per tant, esperem que en el tràmit parlamentari se puguen sumar la resta de grups parlamentaris.

Moltes gràcies.

El senyor president:

Gràcies, senyor Ferri.

Correspon el torn ara al Grup Parlamentari Socialista. Per a tal efecte, té la paraula la il·lustre diputada, la senyora Rosa Peris.

La senyora Peris Cervera:

Gràcies, senyor president.

Sumant-me a les paraules dels representants dels altres grups polítics que han parlat del nostre, evidentment crec que estem davant d'un nou projecte. Fa uns mesos probablement moltíssima gent tenia dubtes que fórem capaços de poder fer-ho, però este nou projecte hui estes Corts el tenim damunt de la taula, gràcies a l'esforç de moltíssimes persones, de les persones que han comparegut en esta comissió i ens han anat donant moltes de les pistes per les quals podíem avançar.

Sense dubte, com deia el president, gràcies també a la bona voluntat que ham tingut, jo crec que des del principi, els sis grups de poder aplegar. I a més nosaltres, com a Grup Socialista, també ens sentim molt satisfets no sols de la participació, de l'aportació i que hui tingam este text, millorable sense dubte, però que podríem dir que és una de les lleis que regulen els mitjans de comunicació al nostre país i probablement el nostre entorn més moderna que hi ha. I eixe és fruit del treball. També d'haver analitzat la realitat de les altres televisions i haver agafat allò que consideràvem que millor s'acoblava.

Però en qualsevol cas este és el nostre projecte, és un projecte nou, és un projecte participatiu, i a més és un projecte que representa la modernitat del que hui tenim damunt de les taules. Però a més és un projecte no sols molt modern, o més modern, o del més modern que tenim, sinó que és enormement participatiu. Que jo crec que és una de les eines més importants que les teles han de dur en el futur. Com aconseguir que la televisió, els mitjans de comunicació públics garantixen la participació de la ciutadania.

I ací tant amb el consell de ciutadania com el consell d'informatius, crec que són dos instruments fantàstics. Un per a la participació ciutadana i un altre per a la participació de les persones que treballen en els informatius, a fi de ser garants de la pluralitat, de l'objectivitat, de la transparència, i fugir de la manipulació que hem conegut tant en la vella tele valenciana. És un projecte que parla de pluralitat, en el qual s'intenta per tots els mitjans que totes les veus tinguen presència i participació en esta tele, en estos mitjans de comunicació.

És una corporació valenciana de mitjans de comunicació que parla d'igualtat. Una tele i una ràdio per a tots i per a totes. I per això hem fet un gran esforç perquè la igualtat estiga en els principis, en la producció, en els continguts i en els nomenaments. Si hui els mitjans de comunicació tenen una gran capacitat de socialització, este és el mitjà millor que tenim també per a lluitar contra les desigualtats i contra la violència masclista.

És una tele que parla de proximitat, on no competim en un espai general, sinó que volem que siga la tele i la ràdio dels valencians i de les valencianes, que ens conte el que passa ací, en la nostra llengua, en la nostra realitat. I per tant, des de la proximitat i des de la qualitat, podem fer la tele somiada pel nostre poble.

I sobretot és una tele que passa del passat o que vol passar del passat, d'un passat que ens ha condicionat sense dubte en l'elaboració d'esta llei, i probablement molts dels mecanismes de control que ham ficat al més alt nivell tenen a vore en la necessitat que sentim que no torne a passar el que ens passà en el passat. Majories qualificades no. Súper-reforçades, a fi que ens obliguen a tots a aplegar a acord, que ningú senta la necessitat o la temptació de pensar que esta tele li pertany. Esta tele pertany al poble valencià, a la nostra societat.

Nosaltres som simples mandataris de complir eixa voluntat. Per això, esta és una tele desgovernamentalitzada. Esta és una tele que, des de la corporació valenciana, el govern valencià, el de hui, el de demà, i esperem el de futur, no té res a dir. Esta tele és autònoma, és independent, és de proximitat, és moderna, és la tele que volem per als valencians i valencianes.

Moltes gràcies.

El senyor president:

Gràcies, senyora Peris.

És el torn ara del Grup Parlamentari Popular, i per a tal efecte, cal donar la paraula a l'il·lustre diputat, el senyor Jorge Bellver.

El senyor Bellver Casaña:

Moltes gràcies.

I, en primer lloc, jo també volguera sumar-me a allò dit per la resta de grups parlamentaris. La veritat és que ha segut un debat curt, un debat curt en el temps, me referixc. Un debat que no ha permés, dins del fet d'estes cinc sessions, no ha permés poder aprofundir en moltes de les qüestions que varen estar plantejant els experts al llarg de les seues compareixences. Jo ficava en el vot particular del meu grup que la peremptorietat en tindre una llei que -entenc- ha impossibilitat aprofundir en qüestions que plantejaren en el seu dia, que varen plantejar en el seu dia els experts.

Parlaven que entenien que era una ocasió d'or per a poder seguir aprofundint en el que és una bona governança en la comparativa de metodologies participatives en l'aprofundiment de la innovació de Transmedia, i bé, i altres, moltíssimes qüestions que he definit en el vot particular, que per desgràcia no ham aprofundir com els dia. Però no ham pogut aprofundir perquè entenc en este moment la peremptorietat en la redacció d'esta llei.

Una llei que dia la diputada del Grup Parlamentari Socialista, que passa del passat. Una llei que passa del passat, que ha passat absolutament de la llei sobre Radiotelevisió Valenciana del 2012 que des del nostre punt de vista perfectament podria haver sigut la base en què s'havera assentat esta nova llei. Havera sigut un bon detall per part dels grups, en este cas que sustenten el Consell, que s'havera utilitzat eixa llei del 2012, una llei que ja parlava d'igualtat, que ja parlava de modernitat i que establia moltes de les qüestions que arreplega la llei que han utilitzat de base, que és la llei canària. Originalment res més a dir respecte a esta qüestió.

Però sincerament, jo crec que agarrant la llei del 2012 i utilitzant el mecanisme que mos han donat els compareixents al llarg de totes les seues intervencions, en les quals sí que establien la necessitat que n'hi haguera una comissió de ciutadania. Bé, depén els noms que s'utilitzen, però bé, que sí, que n'hi haguera una participació de la ciutadania, que n'hi haguera un consell d'informatius. Bé, doncs simplement incorporant estes dos qüestions a la llei del 2012 s'havera aconseguit pràcticament el mateix.

Jo no estic d'acord que pel fet que la llei canària siga l'última llei és la millor, per exemple, i este ha sigut el posicionament del Grup Parlamentari Popular. Entenem, perquè aixina estan avançant totes les televisions públiques que estan eixint endavant en estos moments, que no té sentit això d'una corporació i societats que pengen d'ella. Això ve del que era l'origen de la televisió espanyola, de la radiotelevisió espanyola, però en estos moments entenem que pensant en la participació i pensant en la transparència era molt més oportú, i seguim pensant que és molt més oportú el disseny que se va fer respecte al que és la futura radiotelevisió valenciana que apareix en la llei del 2012.

Al final, la sensació que té este ponent com a representant del Grup Parlamentari Popular és que estem fent la mateixa tele que es va dissenyar en 2012 per part del Partit Popular, però em dóna la sensació que en menys treballadors. Eixa és la percepció que tinc.

Respecte a la voluntat manifestada pels grups en este cas que sustenten el Consell, home, dir que esperen que la resta de grups parlamentaris, referint-se a Ciutadans, i en concret al Grup Parlamentari Popular, que s'incorporen a l'acord, doncs per poder incorporar a l'acord no només n'hi ha prou que s'expresse i que se diga que «queríamos y queremos que se sumen al acuerdo», sinó que seria també oportú que se sentira i s'escoltara, que sempre s'ha fet en educació, però que se tinguera en compte i se tinguera en consideració alguna de les propostes que fem des del Grup Parlamentari Popular.

Anem a continuar intentant arribar a acords. Anem a continuar intentant millorar esta llei, i mos agradaria poder finalment recolzar esta llei i aprovar-la en el seu moment. Mire, anem a intentar millorar-la a través del tràmit parlamentari. Anem a treballar per a presentar esmenes que encara que no han definit en el que és el vot particular, perquè entenem que no era el moment ni el lloc on haver de ficar totes estes qüestions, però n'hi han coses que entenem i demanarem als grups parlamentaris, abans inclús de la presentació de les esmenes, que pugam reconsiderar.

Quan se parla de les majories súper-reforçades, són majories súper-reforçades en una primera volta, però al final se van a traure en majories absolutes. Doncs, és una majoria reforçada, súper-reforçada. No, el que farem és tardar una votació més en traure endavant una cosa. Però la veritat és que eixes majories súper-reforçades que alguns dels compareixents varen dir que deurien estar en mans de les minories, no cal dir que no s'han vist al llarg d'estes sessions.

Per tant, presentarem estes esmenes i intentarem millorar, com ham fet al llarg del treball d'esta ponència, on intentarem millorar esta llei.

Gràcies.

El senyor president:

Gràcies, senyor Bellver.

Bé, per tant, passaríem ara a la votació del vot particular presentat pel Grup Parlamentari Ciudadanos, que ha entrat amb número de registre 24. 392. Passaríem en primer lloc a esta votació. Vots a favor del vot particular? Serien 2. Vots en contra? 8. I abstencions? Serien 5.

Següent seria la votació del vot particular presentat pel Grup Parlamentari Popular, que va entrar amb el número de registre 24. 409. Vots a favor? Serien 5. Vots en contra? Serien 8. Ah, no. Ha votat en contra? Perdó, serien 10. Per tant, no hi ha abstencions.

Perfecte, doncs s'alça la sessió. (Remors) Ai, perdó, perdó, perdó. Quedaria per tant ara la votació del informe de ponència per a l'elaboració d'un text normatiu sobre la futura llei del servei públic de la radiotelevisió valenciana. Vots a favor? 8. Vots en contra? 5. Abstencions? 2.

Ara sí, s'alça la sessió.

(S'alça la reunió a les 10 hores i 35 minuts)

