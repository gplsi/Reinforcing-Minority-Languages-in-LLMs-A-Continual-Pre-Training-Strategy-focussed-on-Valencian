Comissió d'Investigació sobre el deute públic de la Comunitat Valenciana, realitzada el dia 18 de maig de 2021. Comença la reunió a les 12 hores i 19 minuts. Presideix la vicepresidenta primera de les Corts Valencianes, senyora María José Salvador Rubert. Reunió número 1.

La senyora vicepresidenta primera de les Corts Valencianes:

Si vos sembla, comencem amb la constitució d'aquesta Comissió d'investigació sobre el deute públic de la Comunitat Valenciana.

Li done la paraula al secretari perquè procedisca… -perdó? - perquè procedisca a la lectura dels membres per a verificar que hi ha quòrum.

Sessió constitutiva de la Comissió d'investigació sobre el deute públic de la Comunitat Valenciana

(El secretari segon passa llista per tal de comprovar si hi ha quòrum)

Ací hi han…, si algú li falten paperetes aquí… (Veus)

Aleshores, procedim a l'elecció de la mesa de la comissió de conformitat amb el que establix l'article 41 del reglament. Procedim a l'elecció del president o presidenta de la comissió d'acord amb el que establix l'article 41. 2 del Reglament de les Corts.

Pel secretari es procedirà a la crida dels diputats i diputades perquè exercisquen el seu vot.

(El secretari segon crida per ordre alfabètic les diputades i els diputats perquè depositen la papereta en l'urna)

Molt bé, procedim al recompte.

(La vicepresidenta primera fa l'escrutini)

Val, 8 vots a favor d'Ernest Blanch, 2 per a Aitana Mas i un en blanc. Per tant, queda proclamat president de la comissió Ernest Blanch. Enhorabona.

Procedim a l'elecció del vicepresident o vicepresidenta i secretari o secretària, d'acord amb el que establix l'article 41. 3. Cada diputat o diputada podrà votar una de les candidatures presentades.

Per part del secretari es procedirà a la crida dels diputats i diputades.

(El secretari segon crida per ordre alfabètic les diputades i els diputats perquè depositen la papereta en l'urna)

(La vicepresidenta primera fa l'escrutini)

Val, 6 vots la llista de Graciela Ferrer i Pedro Ruiz, per tant, la vicepresidència seria per a Graciela Ferrer… (Veus) I, per tant, per a la secretaria, Toni Woodward, Yaneth i Aitana Mas, que en tenen 2 i en blanc. Com hem de complir la paritat, entenc que la presidència és Ernest Blanch; vicepresidència, Graciela, i la secretaria, Toni Woodward. No? , lletrat. Encara que hi hauria un empat realment. (Veus) Però la paritat seria…, aplicaríem el factor corrector. (Veus)

El senyor lletrat:

Se da la circunstancia de que hay dos votos a favor de dos candidaturas; una de las candidaturas no lleva dos nombres, que sería la de Aitana Mas, o dos votos, por decirlo así, pero la paridad tiene que ser (inintel·ligible) …

La senyora vicepresidenta primera de les Corts Valencianes:

Doncs poden ocupar la mesa el president, vicepresidenta i secretari.

I enhorabona i bona feina a la subcomissió. (Pausa)

(Ocupa la presidència el president de la comissió, senyor Ernest Blanch Marín)

El senyor president:

Il·lustres diputats i diputades, en primer lloc, vull mostrar l'agraïment al grup Socialista de les Corts per proposar-me per a l'honor de presidir la Comissió d'Investigació sobre el Deute Públic de la Comunitat Valenciana.

Afegiré també, si me permeten els companys i companyes que compartim la taula, l'agraïment als diputats i diputades que han prestat el seu assentiment per a l'elecció d'aquesta mesa, vicepresident i secretària.

I és un honor, després de més d'un any, que s'inicie el mandat del Ple de les Corts de febrer de 2020, que, per unanimitat de tots els grups, va aprovar la creació d'aquesta comissió, la qual ha de tindre una durada de 18 mesos per emprendre un treball rigorós per a analitzar les causes i efectes de l'infrafinançament, el deute i l'etapa més obscura de corrupció que ha sofrit este territori.

I no descobrim res nou si els dic que aquesta comissió està cridada a tindre molt de treball. I el que els vull demanar és això: rigor, molt de treball i enteniment en la mesura que siga possible i cadascú defensant des del seu legítim punt de vista les seues posicions, que permeta el treball àgil i útil per als propis membres de la comissió i se reflectisca en unes propostes de treball que permeten millorar la vida dels valencians i de les valencianes.

El plantejament és important i la ciutadania que està al carrer espera d'aquesta comissió que done els seus fruits.

No m'agraden molt els pròlegs, m'agraden molt més els epílegs i espere que quan acabem el treball, puguem felicitar-nos per haver arribat a un bon final i per haver fet un bon plantejament a esta casa perquè la ciutadania així s'ho mereix.

Il·lustres diputats i diputades, molt bona feina i moltes gràcies.

S'alça la sessió.

(S'alça la reunió a les 12 hores i 31 minuts)

