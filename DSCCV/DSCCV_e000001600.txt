Comissió no permanent especial d'investigació sobre el procés que ha dut a la intervenció per part del Banc d'Espanya, el passat 21 de juliol, de la Caixa d'Estalvis del Mediterrani (CAM), amb la destitució de tots els gestors, en un procés de reestructuració adreçat a un nou intent de privatització que fins i tot podria desembocar en la desaparició de la societat, realitzada el dia 19 de novembre de 2014. Comença la reunió a les 10 hores i 33 minuts. Presideix el diputat senyor Rafael Maluenda Verdú. Reunió número 3.

El senyor president:

Bon dia, senyories.

S'obri la sessió de la comissió d'investigació sobre la CAM convocada en temps i forma.

Preguem a la senyora secretària en funcions en este moment que comprove el quòrum.

(La secretària passa llista per tal de comprovar si hi ha quòrum)

Moltes gràcies, senyora secretària.

Senyories, com de costum, en la carpeta tenen la proposta d'acta, que és molt llarga, és de moltes sessions, no es preocupen, tenen temps a llegir-la tranquil·lament. I en una pròxima reunió farem les modificacions que creguen oportunes, si és que en tenen alguna. Per tant, amb tota tranquil·litat se l'estudien.

Elecció del secretari o secretària de la comissió

El senyor president:

El segon punt és l'elecció del secretari o secretària, donat que el senyor Toledo va presentar en temps i forma la seua renúncia, perquè ara té altres responsabilitats en esta comissió. Per tant, va presentar la renúncia a la secretaria de la mesa. Per tant, si els pareix, la senyora secretària farà la crida i procedim a la votació.

(La secretària crida per ordre alfabètic les diputades i els diputats perquè depositen la papereta en l'urna)

Si ningun membre de la comissió present queda pendent de votar seguim amb l'escrutini.

(El president fa l'escrutini)

Per tant, a l'obtindre 5 vots a nom de la senyora Delia Valero i 10 en blanc, queda proclamada ja titular i secretària de la mesa d'esta comissió. Benvinguda i enhorabona.

Comunicació a la comissió de la recepció de l'escrit tramés pel Banc d'Espanya (RE número 99. 114)

El senyor president:

Si els pareix, passem al punt tres de l'ordre del dia, que és comunicació a la comissió de la recepció de l'escrit tramès pel Banc d'Espanya, registre d'entrada 99. 114.

Quan vam rebre l'escrit, la contestació a les preguntes que se van formular, la presidència va donar tràmit als grups parlamentaris perquè tingueren coneixement puntual del contingut de l'escrit. A més està en la carpeta que tenen les seues senyories.

Si algun grup vol manifestar alguna qüestió al respecte, és el moment de fer-ho; del contrari considerarem que està complit el tràmit que vam acordar en el seu dia i continuarem amb els treballs de la comissió conforme corresponga.

Algun grup vol dir alguna cosa al respecte?

Senyor Torró.

El senyor Torró Gil:

De forma extremadament breu, i a efectes que conste en el Diari de Sessions, fer una petita valoració de l'escrit que entenem que complix fonamentalment en el que s'havia demana, que es queda curt en les respostes que demanàvem, que hi ha algunes qüestions que no anem a demanar que s'òbriguen perquè entre que la comissió (inintel·ligible) . de treballs, les relacions del Banc d'Espanya i de l'Institut Valencià de Finances.

I res més, malgrat això, entenem que devem de posar punt i final i per tant no anem a sol·licitar res més.

El senyor president:

Moltes gràcies, senyor Torró.

Senyor Ferri, vol dir alguna cosa? Senyor Toledo? Senyor Betoret?

Bé, la presidència interpreta que assumim les paraules del senyor Torró.

Substitució de diversos membres de la ponència, designada el passat 15 de març de 2012, que ha d'elaborar una proposta de dictamen

El senyor president:

Per tant, passem al punt següent que és substitució de diverses membres de la ponència designada el passat 15 de març de 2012, que ha d'elaborar la proposta de dictamen.

Com saben les seues senyories s'han produït baixes, no solament en el si de la comissió sinó també quant a les actes de diputats, de persones que formaven part de la ponència. En el cas del Grup Parlamentari Socialista, el senyor Ángel Luna González, i en el cas del Grup Parlamentari Popular els senyors José Marí Olano i David Serra.

Per tant, pertoca que el Grup Parlamentari Socialista esmene el lloc que té en estos moments. I procedim a nomenar novament els representants ponents del Grup Parlamentari Socialista que, com he dit, a més del senyor Ángel Luna, estava el senyor Julián López Millá, que entenem que continua. I la vacant que deixa el senyor Luna la cobrix el senyor Francisco Toledo. Perfecte.

El senyor Betoret Coll:

Sí, senyor president.

Les vacants del senyor Marí Olano i del senyor Serra Cervera, que figuraven com a titulars de la ponència, les ocuparà en este cas el qui els parla i el senyor Antonio Peral. I com a suplents, que ocupaven… (Remors)

El que passa és que Ángela Barceló no està adscrita a esta comissió. (Remors) S'ha produït una modificació en l'adscripció a la comissió? En la lectura per part de la secretària no se l'ha cridat. (Remors)

Aleshores, s'ha modificat en este moment perquè jo dic, bé, no vaig a nomenar a algú que no està en la comissió. Val. Val. Perdó. L'error ha sigut meu.

I, efectivament, Vicente Betoret, que sóc jo mateix, Ángela Barceló Martorell, Antonio Peral Villar i Guillermo Moratal com a segon.

El senyor president:

Antonio Peral Villar ja era suplent. El que cal ara és nomenar un segon suplent, donat que vosté que estava com a suplent passa com a titular.

El senyor Betoret Coll:

Per llegir com quedaria finalment.

El senyor president:

Correcte. Estem d'acord.

Si els grups han de fer alguna modificació és el moment; del contrari, entenem que se ratifiquen en el que ja s'havia nomenat en el seu dia.

Bé. Conforme saben les seues senyories, la ponència s'autoconvoca, o siga que este president no haurà de convocar-los sinó que vostés mateixa se posen d'acord i, sempre assistits pel lletrat de la comissió, se celebren les reunions que facen falta.

Jo vaig a dir-los una primícia, que no és primícia, que ja ha eixit en la premsa. Però he escoltat en el grup majoritari que se pensa declarar hàbil o prorrogat el període de sessions el mes de gener. Ho dic a efectes que vostés vagen fent-se els seus plantejaments d'agenda. O siga, que hi ha temps per a reunir-se i tal. Però que són vostés mateixa qui s'han d'establir un calendari i autoconvocar-se.

Una volta en la ponència s'haja aplegat a una conclusió, si hi ha una conclusió unànime és la que s'eleva a la comissió perquè faça el seu dictamen. Si hi ha una decisió per aplicació del vot ponderat, que no hi ha unanimitat, els grups que no haja prosperat la seua proposta tenen el dret a mantenir-los com a vot particular, inclús a que se defense ací en la comissió inclús després que es publique i que es defense també en el ple com una proposta alternativa al dictamen que haja aprovat la majoria.

Per tant, crec que el tema està clar. Els drets de qualsevol grup estaran sempre respectats, siga el que siga el resultat dels treballs en la ponència. I finalment la comissió serà la que acorde elevar al ple la proposta aprovada i, a més, aquelles que no hagen sigut aprovades, per tal que puguen defensar-les en el ple. Crec que està clar el tema.

Acord sobre la sol·licitud d'ampliació del calendari de treball de la comissió fins al final de la legislatura

El senyor president:

Passem per tant al punt cinqué, que és la proposta que la mesa els planteja de que sol·licitem l'ampliació del calendari de treball de la comissió fins al final de la legislatura. Estan d'acord? Així ho traslladarem a la Junta de Síndics, direm que és per unanimitat, perquè al ser per unanimitat entenem que no cal que s'haja d'elevar al ple sinó que la mateixa Junta de Síndics ho acorda. Si algú dels membres de la Junta de Síndics posara alguna pega, aleshores sí que hauríem d'elevar-lo al ple; si no, no fa falta.

Res més. Hem complit tot l'ordre del dia. La presidència i la mesa agraïm la col·laboració de totes les seues senyories.

I s'alça la sessió. Gràcies.

(S'alça la reunió a les 10 hores i 45 minuts)

