Comissió d'Educació i Cultura realitzada el dia 7 de juny de 2022. Comença la reunió a les 10 hores i 15 minuts. Presideix el diputat senyor Jesús Pla Herrero. Reunió número 20.

El senyor president:

Bon dia a tots i a totes.

Anem a començar, com sempre, amb el recompte el quòrum per part del secretari.

Quan vullga, secretari.

(El secretari passa llista per tal de comprovar si hi ha quòrum)

Moltes gràcies.

Abans de passar a l'ordre del dia, la il·lustre diputada Naiara Davó va realitzar la petició a la mesa per tal que s'habilitara el sistema d'intervenció i votació telemàtiques per a la reunió de hui.

D'acord amb el lletrat de la comissió, el que ens va indicar és que en la resolució de les Corts al respecte no hi havia cap problema quant a la intervenció telemàtica, però sí quant a la votació, perquè és un projecte legislatiu i, per tant, no es pot votar de manera telemàtica. Per tant, l'acord de la mesa seria que s'acceptava la intervenció telemàtica, però no la votació, val? (Veus) I en la votació serà substituïda per una diputada del seu grup.

A efectes d'intendència, en el debat i votació del projecte de llei s'han presentat esmenes per part del Partit Popular, per part de Ciudadanos i per part del Botànic. Per tant, si vos sembla bé, als proposants de les esmenes els donarem 6 minuts, i 3 minuts per a les rèpliques, si vos sembla bé. Vos sembla bé? Encara que són diferents, perquè ja ho heu vist que hi han transaccions i l'altre grup en presentà una, però per fer-ho d'alguna manera… si voleu, els gasteu i, si no, no.

I, després, una altra cosa, com fem en altres votacions, en este cas, jo intervindré en la llei de l'esport, la vicepresidenta també intervindrà en la llei de l'esport. Per tant, Nathalie, que em substituïx normalment en estos casos, exercirà la presidència. Vos sembla bé? Aixina ho farem. Per tant…

Perdó, el primer punt, que és la lectura i aprovació, si procedix, de l'acta de la reunió anterior, que m'imagine que ja la tindreu tots. Teniu alguna al·legació o alguna cosa? No? L'aprovem per unanimitat? Queda aprovada per unanimitat.

Passem al segon punt.

(Ocupa la presidència la diputada senyora Nathalie Torres Garcia)

Dictamen de la comissió sobre el Projecte de llei, de la Generalitat, d'ordenació de l'exercici de les professions de l'esport a la Comunitat Valenciana (RE número 36. 896). Debat i votació

La senyora presidenta en funcions:

Senyories, anem a procedir al debat i votació de les esmenes. Donem gràcies que és una llei breu, perquè, si no, seria un poquet més complicat d'organitzar, però crec que ens podrem aclarir totes i tots.

Aleshores, en primer lloc, el portaveu, en este cas, Luis Martínez, del Partit Popular, defensarà les seues esmenes. I per a fer-ho té sis minuts -un moment, diputat- que comencen ja. Quan vullga.

El senyor Martínez Fuentes:

Gràcies, presidenta.

Molt bon dia, senyories.

Vorem si tinc temps en els sis minuts o…, bé, el que siga.

Vaig a fer primer de res un resum, perquè som el grup que més esmenes hem presentat. Vam presentar un total de dènou esmenes. De les dènou, he d'avançar ja que hem retirat dos. És a dir, que no se votaran dos, que són la 104 i la 103. 103 i 104 són les dos que hem retirat. Per tant, de les dèsset que queden… (Veus) Perdó? 103 i 104. (Veus) De registre, val? 103 i 104 del registre, val? Eixes són les dos que hem retirat. (Veus) 053. 104. He dit els tres últims, però bé.

Com dia, estes són les que hem retirat, per tant, en són dèsset sobre les quals anem a parlar. I d'estes dèsset, deu són les que hem transaccionat amb el Botànic, i passaré a explicar-les.

La 086, la 088, 089, 090, 093, 098 i 099 són totes…, les agrupe perquè l'esmena i la transacció és la mateixa. És a dir, per part del Grup Parlamentari Popular pensàvem que el nom de la llei hauria de canviar-se, de la mateixa manera que en el text de la llei hauria de canviar-se el concepte d'«esport», perquè se parlava de professions de l'esport i entenem que hui en dia eixe concepte està superat. Més allà de l'esport, que és un concepte ja de fa 30 o 40 any arrere, entenem que és un concepte que és d'activitat física i l'esport, que en totes estes que he nomenat parlem d'activitat física i de l'esport.

Per part del Botànic se'ns va comentar que en compte d'«activitat física i esport» fora «esport i activitat física». No hi ha cap problema, perquè per al Grup Parlamentari Popular l'important era el concepte i que s'arreplegara eixe concepte modern «activitat física i de l'esport». Havien ficat «activitat física i l'esport» un poc perquè els estudis són Ciències de l'Activitat Física i de l'Esport, tècnic d'Activitat Física i de l'Esport, i eixe era l'ordre, però, repetim, no tenim cap problema. I ve també en consonància a la llei de l'esport… de la Llei 2/2011, que és llei de l'esport i l'activitat física. Per tant, no tenim cap problema i són eixes deu les que hem transaccionat només en eixe xicotet concepte, diguem.

Per un altre costat, entre les que hem transaccionat està també la 097, que és també un tema de detall, que és simplement que està repetit el terme «educació física» i el que fem és eliminar en el text transaccionat «educació física» I, després, «extracurricular» està repetit. Per tant, no hi ha problema.

I després, hem transaccionat també la 095, que vam presentar el Grup Parlamentari Popular, amb la 107, que va presentar el Botànic, que esta és relativa…, també és un tema de concepte, que és sobre les professions…, el text que vam proposar nosaltres era de «complementaven», però hem arribat a un acord que, en compte de les professions que poden complementar l'activitat física i l'esport, més que complementar el que fan és col·laborar i, per tant, hem canviat la redacció sobre el text del Botànic i hem substituït…, i el concepte és «col·laborar», el verb és «col·laborar». És una altra de les transaccions.

I, després, la 101, que també hem transaccionat, on el que fem nosaltres era ficar un any de termini per a la creació d'eixe cos d'inspectors de l'activitat física i l'esport. Estem d'acord en el termini, però sí que és cert que nosaltres el que diem era totes aquelles places que foren necessàries per a la constitució d'eixe cos i el que se diu és que són les places que consten ja en la memòria econòmica que acompanya a la llei. Per tant, per nosaltres tampoc hi ha cap problema i per això l'hem transaccionada.

Com deia, les retirades ja estan. I després quedarien la resta, que són les que anem a votar després, que és la 087 i 091, que també és redundant en eixe concepte d'activitat fisicoesportiva, que és el concepte nou.

Per un altre costat, també hem arreplegat dos dels suggeriments que van fer els compareixents. Un que el va fer Pepe Devís, on se parlava de la detecció de substàncies. L'article que fa referència…, que és on fa referència a la detecció de les substàncies, i hem afegit la prevenció. A més de la detecció, la prevenció.

Per un altre costat també, en una altra de les compareixences s'ha parlat d'un terme terminològic, o siga, un terme també conceptual, que és introduir el concepte de «sistemas, métodos y medios de entrenamiento». També ho hem presentat, que és la 096.

I, després, també, en la 094, on parlem de la formació, entenem que cal una esmena en la qual diem que la Generalitat Valenciana és la que deu ofertar a través de l'Escola de l'Esport de la Generalitat Valenciana l'oferta d'eixa formació continua que fa referència en el punt 4. 15, però en el 4. 15 el que parla és del compromís per part dels professionals, i nosaltres creguem que l'Escola de l'Esport de la Generalitat Valenciana ha d'ofertar també eixa formació.

Per un altre costat, hi ha un tema que és el tema de les federacions, el que proposem és…, hem reflectit en la nostra esmena la solució que es va donar a Madrid per a este tema, que és l'habilitació de les titulacions de les federacions per a única i exclusivament el desenvolupament del que és l'entrenament, no habilita per a altres qüestions.

I ja finalitze amb la 102, que és relativa al turisme actiu, que va ser també una altra de les compareixences en què vam ficar damunt la taula la problemàtica i en la que volem deixar clar que, per un costat, n'hi ha, dins del turisme actiu, n'hi ha algunes que estan reflectides en esta llei, que són totes aquelles que estan regulades per les federacions, però, les altres especialitats del turisme actiu estan regulades en el Decret 22/2012, relatiu al turisme actiu.

I amb açò acabe l'exposició de les meues.

La senyora presidenta en funcions:

Gràcies, senyoria.

Bé, entenc que el Botànic farà el torn en contra. No és això? Val.

Tenen vostés sis minuts també, que m'imagine que repartiran en tres, o farà vosté…? Val. Dos minuts cadascun, dos minuts, i per a la senyora Davó també. No és això? Naiara, em sents? Sí, doncs, vaig a donar-te primer la paraula a tu, val? Pose el cronòmetre? D'acord?

Doncs, quan vullgues.

La senyora Davó Bernabeu:

Gràcies, presidenta.

Bé, en primer lloc, jo crec que toca agrair en general tota la tramitació d'aquesta llei, incloses l'apartat de les esmenes, i al senyor Martínez, doncs, que haja fet un conjunt, crec, d'esmenes en les quals hem pogut parlar i transaccionar la majoria d'elles, que això és un punt positiu. A més de les que anem a transaccionar, crec que també hem pogut vore com estem d'acord i com el Botànic pot acceptar algunes d'elles de les quals venen, i, després, sí que és cert que hi ha hagut unes poquets on veiem que n'hi havia dificultat d'encaix en la llei, tant pel que ens van fer arribar la majoria dels ponents com per algunes en el contingut que estan regulades en altres.

Disculpeu, és que com no veig el temps, no sé si vaig bé o no.

La senyora presidenta en funcions:

La senyora Davó Bernabeu:

Jo, simplement, puc fer referència, com deia, a totes les transaccions, que ahí es veu expressada, no? , la voluntat de poder arribar a acords, que jo crec que ha sigut la tònica general d'aquesta llei perquè -crec- érem conscients que necessitàvem traure la regulació de les professions de l'esport i de l'activitat física, i aixina ho hem expressat; per tant, agrair-li-ho al senyor Martínez.

Simplement, tornar a referir-me, perquè ja li ho vaig fer arribar, un dubte que teníem respecte a una de les esmenes de les quals no hem pogut transaccionar, que és la número 100, en la que es demana la correspondència a les titulacions federatives. Jo crec que la llei ja contempla un període de transició perquè es puga fer, però és que, a més, a nivell tècnic a mi em genera cert dubte respecte a la correspondència en les titulacions de nivell 1, 2 i 3, respecte que siguen monitors, entrenadors, o directors esportius, perquè en moltes modalitats és necessari un nivell 3 per poder exercir també d'entrenador a nivell nacional, i amb l'esmena no es contempla exactament aixina.

I crec que fins ahí.

La senyora presidenta en funcions:

Gràcies.

Anava a dir-li que anara acabant. Gràcies. Val.

Senyor Pla, quan vullga.

El senyor Pla Herrero:

Moltes gràcies, presidenta.

Jo també voldria agrair al senyor Martínez la predisposició a transaccionar totes estes esmenes que hem transaccionat i també a la resta de portaveus el tarannà que han demostrat en la tramitació de la present llei.

Les transaccionals ja s'han explicat, i respecte de les esmenes que es mantenen en el tema de les federacions, la companya Naiara ja ho ha expressat, existix una disposició transitòria que equipara les titulacions federatives durant un període de temps, a banda de la disposició dels cinc anys que tenen per accedir als títols, i això no lleva l'existència en la nostra legislació de la col·laboració amb les federacions per a la tramitació dels títols oficials en allò que la conselleria competent en matèria d'educació podrà autoritzar centres gestionats per les federacions esportives espanyoles per a impartir els blocs específics de determinats cicles d'ensenyament.

Quant al tema de l'Escola de l'Esport de la Generalitat Valenciana, la Llei de l'esport ja preveu el que l'esmena que manté el Partit Popular establix. L'article 51. 2. c, si no m'equivoque, diu que «l'Escola de l'Esport de la Comunitat Valenciana té com a funcions organitzar, en col·laboració amb les federacions esportives de la Comunitat Valenciana, cursos d'entrenadors i cursos d'actualització i de formació continua». Per tant, està previsió ja està recollida en la nostra legislació.

Quan el sector turístic, no és objecte d'esta llei, sense perjudici que ens pugam posar-nos d'acord en les modificacions que siguen necessàries en matèria turística, però que no és objecte d'esta llei ni d'esta comissió.

I les altres… (soroll de papers), les havien retirades, i, per tant, això és el que havíem de dir, i continue, o torne a agrair-li al senyor Martínez la predisposició que ha tingut per pactar estes esmenes.

La senyora presidenta en funcions:

Gràcies, senyor Pla.

Senyor Chulvi, vosté també disposa de dos minuts.

El senyor Chulvi Español:

Moltes gràcies.

En principi, ja és difícil perquè trobe que està tot ben explicat per part del Botànic, per tant, per part de Jesús com de Naiara.

Efectivament, jo trobe que el més excepcional ha sigut la facilitat per a poder arribar a acords, per a poder arribar a enteniments, i sobretot per a poder millorar la llei en tot este tràmit que ha tingut, via les esmenes, que en este cas estem ara parlant de les esmenes que ha presentat el Partit Popular i la veritat és que ha sigut molt senzill, doncs, poder aplegar a estos acords amb el senyor Martínez.

Efectivament, encara tenim ahí tres esmenes en les que no acabem de posar-nos d'acord, però jo trobe que encara ens queda un poc de temps per a poder polir-les, inclús determinar si n'hi ha alguna qüestió en la que pugam aplegar a un acord i encara arrodonir més, no? , doncs, tot el treball que s'ha fet.

Efectivament, com acaba de comentar el meu company, el company de Compromís, lògicament, doncs, parlar d'algunes activitats que han estat més vinculades al turisme actiu dins d'esta llei, doncs, pensem que no és on toca sinó que ja estan regulades en la seua pròpia llei; aixina com també la qüestió de les titulacions en l'àmbit federatiu, que és una cosa que hem d'acabar de concretar.

És cert que la llei sí que recull eixe període transitori que pensem que és positiu i que permet a eixes persones adaptar-se a les titulacions oficials, però, bé, pensem que donat l'esforç i un poc el tarannà que està tenint tota la tramitació d'esta llei, doncs, bé, encara ens queda un temps per a poder ajustar-ho més.

Res més. També agrair a la resta de portaveus tot el treball que s'ha fet i les propostes que s'han plantejat per a millorar esta llei.

Gràcies.

La senyora presidenta en funcions:

Gràcies, senyor Chulvi.

Entenc, senyor Martínez, que voldrà utilitzar els seus tres minuts de rèplica.

Doncs, quan vullga.

El senyor Martínez Fuentes:

Gràcies, presidenta.

Molt breument, perquè crec que els arguments els he expressat en la primera intervenció, però sí fer referència a les tres, diguem, que són tres esmenes del nostre grup les que estan encallades i no podem arribar a un acord.

Però sí que vullc, un poc en la línia del que deia el senyor Chulvi, hi ha una que és la de les federacions, que jo crec que és clau i, sobretot, pel pes que tenen les federacions dins de tot el sector esportiu i la massa de l'activitat física i de l'esport a la Comunitat Valenciana. Crec que encara tenim temps, d'ací que es puga aprovar en el plenari, poder vore i revisar esta en concret, perquè em consta que tenen eixa voluntat i per part nostra també d'intentar poder vore, sobretot per la importància que tenen les federacions i el pes específic que tenen, que puguem traure la llei.

També saben que en la compareixença el representant de les federacions, Salvador Fabregat, va expressar la seua disconformitat o que no era el text el que més els agradava. Per tant, anem a vore si dins d'este nivell i d'este tarannà d'intentar arribar a un acord, a veure si som capaços d'ací a l'aprovació definitiva de buscar eixe text. I en eixa línia és en la que estava presentada esta esmena, és a dir, revisem-la i mirem exactament fins a on podem arribar.

Per tant, anem a mantindre-la en eixa línia d'intentar a vore si som capaços d'entre tots poder arribar a un text que millore el que n'hi ha actualment i que ens deixe a tots satisfets. Això per un costat.

Respecte a la 94, és com a conseqüència, repetisc, d'una de les aportacions que va fer un dels compareixents, concretament va ser Pepe Devís el que va comentar eixa possibilitat de remarcar la formació. Està clar que la formació és hui en dia una cosa fonamental en qualsevol àmbit professional, la formació permanent. I en eixe àmbit parla l'article 4. 15, del compromís dels professionals per eixa formació. Però, també va remarcar, i jo estic d'acord en eixa apreciació que va fer, torne a repetir, Pepe Devís, que devia constar en el text eixe compromís també per part de la Generalitat Valenciana, que és cert que esta ja s'arreplega en la llei valenciana de l'esport però que no faria, absolutament no faria mal el que poguera estar, ni seria gens contradictori el que poguera arreplegar-se també en la mateixa llei eixe compromís de la Generalitat que deu d'ofertar, el que diu és que «deu d'ofertar» a través de l'Escola de l'Esport de la Generalitat Valenciana que ja existix, és a dir, el compromís ferm de la Generalitat.

I, per últim, el tema del turisme actiu, que va ser una altra de les compareixences, que es va ficar damunt de la problemàtica, i l'esmena el que volia era dir: sí, perquè en un principi, si ho recorden, el que volia el representant de turisme actiu era que s'arreplegaren també dins d'esta llei. Està clar que no poden estar totes, per això és esta esmena que diu… N'hi ha unes que sí que estan reflectides, les que corresponen a títols federatius, i n'hi ha un altre apartat que deixa ben clar, que és el Decret 22/2012, que s'arreplega i diu que, bé, ja es tractarà ahí i ja serà en un altre moment en el que es debatrà.

Eixe és un poc el concepte. Per això, nosaltres anem a mantindre'ns perquè pensem que són de raó i anem a mantindre-les.

La senyora presidenta en funcions:

Gràcies, senyor Martínez.

Volen vostés utilitzar el torn de rèplica o no? No? Doncs… Naiara? No.

Aleshores, bé, doncs ara passem a la defensa, senyora Menor, a la defensa de l'esmena que ha presentat el seu grup parlamentari. Disposa vosté, com en el cas del senyor Martínez, per a defensar-la de sis minuts. (Veus) Sempre diem que no els utilitzarem i després sí que els utilitzem.

Jo li'ls pose i pot començar vosté quan vullga.

La senyora Menor Lucas:

La senyora presidenta en funcions:

Gràcies, senyora Menor.

Algú vol fer el torn en contra? Aleshores, va a intervindre més d'una persona? La senyora Davó intervindrà o intervé només vosté, senyor Pla?

El senyor Pla Herrero:

Intervinc jo perquè va a ser molt curt, i jo crec que vaig a representar el sentit del grup del Botànic.

La senyora presidenta en funcions:

Val. Aleshores, en teoria, té vosté també sis minuts. D'acord? Quan vullga.

El senyor Pla Herrero:

Gràcies, presidenta.

Vull agrair-li a la il·lustre diputada Rosa Menor el treball que ha fet en esta comissió, en esta llei i, en general, en tot el que té a vore en l'àmbit esportiu que es tracta en estes Corts. Ella ho ha explicat d'una manera que no fa falta explicar-ho, molt clara i molt concisa. I nosaltres, que hem sentit la seua explicació, anem a votar a favor d'esta esmena. I, per tant, l'acceptem.

La senyora presidenta en funcions:

Val. Si vol jo li pose el comptador, per si vol dir alguna cosa, està vosté en el seu dret perquè té dret a rèplica; però, si es tracta d'acceptar i donar les gràcies, doncs ja ho ha fet. Val? Vinga.

Senyories, aleshores anem a passar ja a la votació. D'acord? Tenen vostés tots la graella de votacions? Han de tatxar en el bloc d'esmenes presentades pel grup Popular, han de tatxar vostés en el bloc 1, l'esmena, bé, la que ací està com a número 20. D'acord? I en el bloc 2 han de tatxar vostés la 21. Són les dos esmenes que, tal com ha indicat el portaveu, ha retirat el grup Popular. Les tatxem directament.

Però, senyora Menor, ha d'anar vosté ací, (veus) és que s'aclarirà millor, perquè tot utilitzarem la mateixa plantilla. Val?

Bloc 2, del grup Popular, esmena 21, eliminada. D'acord? (Veus)

Ara, per a ordenar de manera un poquet més àgil les votacions, se sotmet a consideració de les seues senyories la possibilitat de votar les esmenes transaccionals totes en la mateixa votació, a excepció que algú de vostés diga que preferixen votació separada. Votació conjunta? D'acord.

Doncs anem a votar les esmenes transaccionals 1, 3, 4, 5, 8, 10, 11, 13, 15 16 i 18. (Veus) Cap problema, repetisc.

Esmena transaccional 1 a l'esmena 1, esmena transaccional 2 a l'esmena 3, esmena transaccional 3 a l'esmena 4, esmena transaccional 4 a l'esmena 5, esmena transaccional 5 a l'esmena 8, esmena transaccional 6 a les esmenes 10 i 11, esmena transaccional 7 a l'esmena 13, esmena transaccional 8 a l'esmena 15, esmena transaccional 9 a l'esmena 16 i esmena transaccional 10 a l'esmena 18. Ara sí. D'acord. -preguntem primer qui està en contra, després si hi ha abstencions i finalment a favor? O vol que seguim l'ordre? - Bé, doncs jo faig el que em diu el lletrat.

Vots a favor de les esmenes que acabe de llegir? 12 vots a favor. No és això? Vots en contra? 1. Per tant, abstencions cap.

Ara anem a votar, en una única votació, les esmenes del bloc 1, del grup Popular, esmenes 2, 6, 7 i 12. D'acord? Vots a favor? Vots en contra? Cap abstenció.

Val, tot seguit votarem les esmenes del bloc 2, del grup Popular. Esmenes 9, 17 i 19. Vots a favor? 3. Vots en contra? Cap abstenció.

Passem ara a votar l'esmena de Ciudadanos, que és l'esmena 14. D'acord? Vots a favor? 12. Vots en contra? 1. Cap abstenció.

Ara vaig a proposar-los també fer votacions conjuntes, si vostés volen. En el moment vostés em diguen este article, esta esmena, per este article… Perdó, vaig enrere.

Anem a votar l'articulat, això en primer lloc. D'acord? Val. Podem fer votació per blocs. El lletrat em proposa que ho podem fer de cinc en cinc, de deu en deu, com vostés vullguen, excepte que algú de vostés em demane que separe la votació d'un article en concret. D'acord? Si volen, per a estar tots més atents i no equivocar-nos, podem fer-ho de cinc en cinc, si a vostés els pareix bé. (Veus) De deu en deu els sembla bé? Sí? Senyora Davó, va seguint? De totes maneres, tenim ací… (Veus) Val.

Sí, senyor Martínez, comptem amb vosté? Val. Aleshores, fem tot l'articulat o preferixen vostés de deu en deu? Sí? Tot l'articulat? (Remors) No? Ens esperem? (Pausa)

Aleshores, senyor Martínez…

El senyor Martínez Fuentes:

(Inoïble. Intervé sense micròfon)

La senyora presidenta en funcions:

Diga'm vosté de quin article i de quina disposició.

El senyor Martínez Fuentes:

L'article 4.

La senyora presidenta en funcions:

Val.

El senyor Martínez Fuentes:

La senyora presidenta en funcions:

Val. D'acord.

Aleshores farem la votació de tot l'articulat, excepte l'article 4, que farem en votació separada. I el mateix amb les disposicions. D'acord? Val.

Aleshores anem a votar l'article de l'1 al 26, llevat de l'article 4. Vots a favor? 12. Vots en contra? 1. Abstencions? Cap.

Votem ara l'article 4. Vots a favor? (Veus) Val, repetim. Article número 4. Vots a favor? Vots en contra? 3. Abstencions? Cap.

Seguim ara, i passem a votar les disposicions, excepte l'addicional cinquena. Vots a favor? Vots en contra? 1. Cap abstenció.

Votem ara la disposició addicional cinquena. Vots a favor? 10. Vots en contra? 3. Abstencions cap.

Votem ara, senyories, l'annex a la llei. D'acord? Vots a favor? 12. Vots en contra? 1. Cap abstenció.

I per últim, senyories, votem l'exposició de motius. Vots a favor? Vots en contra? 1. Cap abstenció.

Doncs amb aquesta votació…

El senyor Martínez Fuentes:

Es podria fer una explicació de vot dels grups.

La senyora presidenta en funcions:

Això és el que anava a fer.

Feta la votació, els grups que no han intervingut en el debat de les esmenes ara disposen de tres minuts, que són els mateixos que hem donat per a rèpliques i contrarèpliques. D'acord?

Per tant, qui farà explicació de vot? Entenc que Vox únicament, el senyor Llanos. Doncs disposa vosté de tres minuts.

El senyor Llanos Pitarch:

La senyora presidenta en funcions:

Gràcies, senyoria.

Designació del membre de la comissió que ha de presentar davant el ple el Dictamen de la comissió sobre el Projecte de llei, de la Generalitat, d'ordenació de l'exercici de les professions de l'esport a la Comunitat Valenciana (RE número 36. 896)

La senyora presidenta en funcions:

Bé, senyories, una vegada acabat el debat i feta la votació i les explicacions de vot oportunes, anem a rematar la faena i anem a designar el membre d'esta comissió que, en el cas d'esta llei, elevarà el dictamen a la consideració del Ple de les Corts.

Jo entenc que, seguint la dinàmica d'altres comissions, la persona que traslladarà eixe dictamen és el president de la comissió, llevat que (veus)… Sí? (Veus) Doncs, senyor Pla, queda vosté designat com a portaveu en el Ple de les Corts en este projecte de llei.

Doncs, ja està, no, lletrat?

Gràcies.

(Ocupa la presidència el president de la comissió, senyor Jesús Pla Herrero)

Dictamen de la comissió sobre el Projecte de llei, de la Generalitat, de modificació de la Llei 7/2008, de 13 de juny, de reconeixement de la Universitat Internacional Valenciana (RE número 42. 089). Debat i votació

El senyor president:

Continuem, doncs, amb el punt quart de l'ordre del dia, que seria el debat i votació del dictamen de la comissió sobre el Projecte de llei de la Generalitat de modificació de la Llei 7/2008, de 13 de juny, de reconeixement de la Universitat Internacional Valenciana.

A este projecte s'ha presentat una esmena tècnica, per part del grup Socialista, esmena tècnica que afecta als articles 2 i 6, crec que la tenen tots vostés també en les seues carpetes. I jo li diria al proposant si vol realitzar alguna explicació o creu que no cal. (Veus)

Doncs, li donem cinc minuts i vosté gasta el que considere convenient. Un momentiu.

El senyor Ruiz Castell:

Gràcies, president.

En realitat, açò té a veure amb una apreciació, després d'haver parlat amb el proponent d'una altra de les esmenes, en la qual em donava a entendre que, efectivament, tal com s'havien redactat les modificacions de la llei, com que el que se pretén és incorporar una nova denominació, que és universitat internacional de València, al fer la redacció d'eixa modificació s'havia emprat eixa terminologia, en compte de gastar la que dona títol a la llei, que és Universitat Internacional Valenciana.

I, atenent que, efectivament, per una qüestió de coherència al llarg del text, tenia més sentit mantindre eixa denominació, el que s'ha fet és, en eixes parts en les quals l'articulat parla de la universitat internacional de València, que no és en l'apartat específic en el qual se dona peu perquè se denomine així, s'ha demanat canviar o s'entén que té més sentit, des del punt de vista jurídic, posar eixa denominació.

Ja està.

Moltes gràcies.

El senyor president:

Moltes gràcies, senyor Ruiz.

Algú vol fer alguna apreciació a esta esmena tècnica? No?

Doncs, anem al debat de l'esmena presentada pel Grup Parlamentari Vox, entenc. I tindrà també, per a la defensa de l'esmena, sis minuts.

Senyor Llanos, quan vosté vullga.

El senyor Llanos Pitarch:

El senyor president:

Moltes gràcies, senyor Llanos.

Rèplica? Entenc que la farà el senyor Ruiz. Val. Doncs, té vosté tres minuts per a la rèplica.

El senyor Ruiz Castell:

Molt bé. Moltes gràcies, president.

Gràcies, senyor Llanos.

Jo, realment, entenc que el que hi ha darrere és una voluntat de fer una llei millor i, en eixe sentit, crec que el que estem tractant ací és de donar resposta a una demanda de la mateixa Universitat Internacional Valenciana, que ha demanat arrelar-se al territori, sobretot des del punt de vista, potser, de la comunicació o del màrqueting, si li volen dir així, perquè el que volen és poder identificar-se en un punt del territori, que és València. I és una petició dels gestors i els responsables de la Universitat Internacional Valenciana que diuen que es volen dir universitat internacional de València y el que es fa és recollir-ho. Això, ni més ni menys.

Òbviament, el caràcter internacional està més que present quan l'acrònim és VIU, que ve de Valencian International University. Vull dir, que jo crec que per això no patiria molt. La qüestió és una qüestió de donar resposta, com li dic, a una demanda dels mateixos responsables d'eixa universitat, que volen poder gastar tant el terme Universitat Internacional Valenciana com el terme Valencian International University o VIU, en el seu acrònim, que és el que gasten, o universitat internacional de València, per una qüestió, com li dic, de caràcter comunicatiu.

No acabe d'entendre, li he de dir, el que m'ha dit del punt e dels convenis, perquè vostés han presentat una correcció a la seua esmena en què diu que s'incorpore el punt e. I jo pensava que això ho teníem més o menys clar. És a dir, vostés tenen l'esmena, amb registre d'entrada X047617, i, després, una modificació, que és la X050450, a la qual diu: «donde dice: «la Universidad Internacional Valenciana se financia con a, b, c, d, e«, debe decir: «la Universidad Internacional Valenciana se financia con a, b, c, d, e y f«» i l'e és justament això que estava dient que són vostés contraris a introduir, que són les contraprestacions derivades dels convenis. Per tant, jo li agrairia que m'explicara què fem amb eixa… O siga, no sé si és una errada seua, del seus assessors, si esta correcció la retiren…, perquè no sé ben bé què és el que estaríem votant en aquest cas, al fil del que ha dit vosté en la seua intervenció. No per altra cosa.

I res més, jo quede a expenses que me done la seua explicació.

El senyor president:

Moltes gràcies, senyor Ruiz.

Senyor Llanos, vol intervindre vosté?

El senyor Llanos Pitarch:

El senyor president:

El senyor Llanos Pitarch:

Por tanto, si les ha llegado esa corrección, que yo no la tengo en mis papeles, puede haber sido algún problema en el grupo y, sinceramente, en este momento no lo puedo… (Veus) Pues si es tan amable…

El senyor president:

Moltes gràcies, senyor Llanos.

Senyor Ruiz.

El senyor Ruiz Castell:

Gràcies.

Ho dic perquè me sobtava, sobretot per saber què votaven, no? , perquè com hi havia una rectificació.

Jo sí que li puc dir que al final, efectivament, els que tenim…, no nom compost, sinó fins i tot dos cognoms eixim fora a l'estranger i quan publiquem moltes vegades ens veiem obligats, per exemple…, jo en el meu cas he de posar «Ruiz-Castell» perquè vull mantindre el cognom de la meua mare, i aleshores a mi m'agrada que quan…, i així ho demane els serveis de documentació i bibliometria, que reconeguen eixe nom com un nom vàlid a l'hora de publicar, perquè, si no, clar, diuen: «No, esta persona és una persona diferent a l'anterior».

Per tant, jo allò que «demasiados nombres puede ser…» no ho acabe de vore jo. Jo crec que al revés, és una manera justament de reconéixer allà on eixe nom potser no tinga l'arrelament o l'impacte que desitja eixa universitat que s'acabe demanant un nom com el de Universitat Internacional de València i, per tant, és efectivament respondre a eixa demanda, que, com li dic, és el que fem molts i moltes investigadors quan demanem en els estudis bibliogràfics i en la recuperació de documentació que se'ns incorpore…, jo signe moltes vegades amb guionet justament per això i jo demane que eixe nom siga reconegut de la mateixa manera, que és sense guionet, o en alguns casos, simplement com Pedro Ruiz.

Per tant, òbviament sembla que no estem d'acord i per això no li anem a acceptar l'esmena, tot i que ens alegrem que en la correcció incorporara el tema dels convenis com apareixia originalment.

Moltes gràcies.

El senyor president:

Moltes gràcies, senyor Ruiz.

I ara passaríem a la votació, en este cas, de les esmenes i la votació del text legislatiu. Comencem amb l'esmena tècnica, presentada pel Grup Parlamentari Socialista a l'article 2. 2 i article 6. Vots a favor de l'esmena tècnica? S'aprova per unanimitat, 13 vots a favor.

Continuaríem amb l'esmena presentada pel Grup Parlamentari Vox. És l'única esmena que hi ha. Vots a favor d'aquesta esmena? 1 vot a favor. Vots en contra d'aquesta esmena? 10 vots en contra. I abstencions? 2 abstencions a aquesta esmena.

I ara continuaríem amb la votació de l'articulat de la llei. Els dic el mateix que ha comentat la meua companya. Hi han pocs articles, anem article per article i disposició per disposició. Article únic, vots… O ho fem tot? Com vullgueu. (Veus) Agrupen tota la llei? Sí? Val.

Anem a votar l'article únic, la disposició addicional única, la disposició final única, l'annex únic i l'exposició de motius. Vots a favor? 12 vots a favor. Vots en contra? Cap vot. I abstencions? 1 abstenció.

Designació del membre de la comissió que ha de presentar davant el ple el Dictamen de la comissió sobre el Projecte de llei, de la Generalitat, de modificació de la Llei 7/2008, de 13 de juny, de reconeixement de la Universitat Internacional Valenciana (RE número 42. 089)

El senyor president:

I ara també, com en el cas anterior, hauríem de designar el membre de la comissió que ha de presentar davant del ple el dictamen de la comissió sobre el Projecte de llei de la Generalitat de modificació de la llei de reconeixement de la Universitat Internacional Valenciana. Sí? Si no tenen inconvenient, farem també… (Veus) Si no hi ha cap d'això, faré jo el dictamen en el plenari.

I crec que fins ací hem arribat en la comissió de hui.

S'alça la sessió… (Veus)

Perdó, perdó, perdó. Tenia vosté raó.

Aleshores, efectivament, els que no han intervingut abans de tancar este punt… Vol intervindre el Grup Parlamentari Ciudadanos? Algú més vol intervindre que no haja intervingut? Sí?

Diguen si volen intervindre explicant el vot. No? Val.

El Partit Popular, sí?

Luis, sí que vols intervindre?

Comencem pel Grup Parlamentari Ciudadanos, tres minuts. I disculpe, senyor Llopis.

El senyor Llopis Pascual:

El senyor Martínez Fuentes:

Gràcies, president.

Molt fàcil, no utilitzaré els tres minuts. Simplement per a manifestar ja en la votació el nostre vot favorable i basat bàsicament en dos qüestions: per un costat, la petició de la mateixa universitat, que és la que demana esta modificació degut al seu creixement i a la seua trajectòria durant estos anys i, per un altre costat, que tots els informes de l'expedient avalen la legalitat i la pertinència de fer eixa… I simplement, això.

En el seu dia també esta universitat va nàixer amb moltes crítiques i moltes qüestions i gent detractora, però al cap del temps ha evolucionat i creem que està fent una funció que és important. I, sobretot, donant resposta a molts estudiants que hui en dia opten per este tipus d'ensenyament online, que entenem que és una de les ofertes que s'ha de donar hui en dia. I, sobretot, també, eixe caràcter internacional, si mirem els números que hi ha darrere de l'alumnat i de procedència de cada u d'ells.

Per tant, com he dit, a favor d'esta modificació.

El senyor president:

Moltes gràcies, senyor Martínez.

I ara sí, s'alça la sessió.

Gràcies.

(S'alça la reunió a les 11 hores i 25 minuts)

