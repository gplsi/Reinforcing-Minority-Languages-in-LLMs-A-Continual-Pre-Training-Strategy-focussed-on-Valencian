Comissió especial d'estudi sobre els usos de temps per a impulsar polítiques concretes basades en la racionalització dels horaris, realitzada el dia 28 de gener de 2020. Comença la reunió a les 11 hores i 50 minuts. Presideix el president de les Corts, senyor Enric Morera i Català. Reunió número 1.

El senyor president de les Corts Valencianes:

Anem a procedir a la constitució de la comissió especial d'estudi sobre els usos de temps per a impulsar polítiques concretes de racionalització dels horaris.

En primer lloc, anem a… Sí? No se sent? Sí? Val, gràcies.

En primer lloc, anem a verificar si n'hi ha quòrum. El secretari segon de la mesa, Luis Arquillos, passarà llista.

El senyor secretari:

(El secretari passa llista per tal de comprovar si hi ha quòrum)

Sessió constitutiva de la Comissió especial d'estudi sobre els usos de temps per a impulsar polítiques concretes basades en la racionalització dels horaris

El senyor president de les Corts Valencianes:

Sí que n'hi ha quòrum, senyories, doncs perfecte.

Passarem seguidament, ja coneixen vostés el procediment, que és el que està contemplat en l'article número 41 del nostre reglament, que entenc que vostés coneixen. En primer lloc, farem una votació amb papereta taronja sobre el president o presidenta de la comissió.

Anem a cridar a la votació.

(El secretari crida per ordre alfabètic les diputades i els diputats perquè depositen la papereta en l'urna)

El senyor president de les Corts Valencianes:

Han expressat el vot totes les senyories? Doncs, anem a passar a realitzar l'escrutini.

(El president fa l'escrutini)

Realitzat l'escrutini, el resultat ha sigut: la il·lustre diputada Nathalie Torres García, 8 vots. I en blanc, 2 vots.

Abans de proclamar els resultats, anem a passar a la segona votació. La segona votació, com vostés saben, se troba contemplada en l'article 41. 2. El diputat que obtinga més vots serà nomenat vicepresident de la comissió, i la il·lustre diputada que haja obtingut els següents vots serà nomenada secretària de la comissió.

Anem a passar a votació.

(El secretari crida per ordre alfabètic les diputades i els diputats perquè depositen la papereta en l'urna)

El senyor president de les Corts Valencianes:

Totes les senyories han expressat el seu vot? Anem a passar al recompte.

(El president fa l'escrutini)

Molt bé, senyories, realitzat l'escrutini, el resultat ha estat el següent: la papereta integrada pels il·lustres diputats José Antonio Martínez y Rosa de Falastín, 8 vots. La papereta amb la il·lustre diputada Cristina Cabedo i il·lustre diputat Carlos Gracia, 8 vots. En blanc, 4.

Vist l'escrutini, queda proclamada presidenta de la comissió d'estudi sobre els usos del temps la il·lustre diputada Nathalie Torres, vicepresident, José Antonio Martínez, i secretària, Cristina Cabedo.

Per tant, els pregue que prenguen possessió de la presidència de la comissió d'estudi, tot desitjant-los un bon treball en el seu estudi i dictamen posterior.

La senyora presidenta:

Il·lustres diputades i diputats, és per a mi un honor presidir esta comissió d'estudis sobre usos del temps. Estic contenta de compartir la presidència amb el company José Antonio i la companya Cristina. També molt contenta que ens acompanye com a lletrada Catalina, a qui tinc també el plaer de tindre en altres comissions de les quals forme part.

Esta és la constitució. Per tant, hui només vull donar-vos les gràcies i posar l'accent en un parell de coses. Saben vostés que hi ha un grup d'experts que ja ha començat a treballar per encàrrec de nosaltres mateixos en estes qüestions perquè necessitem abordar la qüestió dels usos dels temps amb una bona base científica, que és la que ens proporcionaran eixes persones expertes que ja s'han reunit fins a dues ocasions.

Però vostés també saben i ho saben sobretot aquelles i aquells que ja sou experts, que sou diputats d'altres legislatures que en este tipus de comissions se sol citar també, perquè compareguen, els representants dels sectors que entre tots considerarem que es poden vore afectats per este tema que ens ocuparà a nosaltres.

En algunes ocasiones, hem d'estar preparats per a això. Les qüestions científiques entraran en col·lisió amb els interessos dels sectors afectats. Per tant, considere que un dels nostres objectius, perquè al capdavall nosaltres representem tota la societat, un dels nostres objectius serà intentar harmonitzar la visió científica amb els interessos dels sectors socials implicats en esta qüestió.

I bé, naixem hui, per tant en les pròximes hores quedarem ja per a acordar quina serà la pròxima cita i establir ja pla de treball i calendari en la pròxima sessió. Això és el que volia dir-los en la constitució de la comissió, i donar-los les gràcies.

Per tant, s'alça la sessió.

(S'alça la reunió a les 12 hores i 4 minuts)

