Comissió de Peticions realitzada el dia 15 de novembre de 2007. Comença la reunió a les 9 hores i 15 minuts. Presideix la presidenta de Les Corts, senyora María Milagrosa Martínez Navarro. Reunió número 1.

La senyora presidenta de Les Corts:

síndic de Greuges

El senyor Castejón Chaler:

Moltes gràcies, senyora presidenta.

I, efectivament, anem a presentar el nostre candidat a síndic de Greuges.

Jo he de començar dient que per a mi és, realment, un plaer, tant personal com en representació del Grup Parlamentari Popular, avui poder intervindre per a presentar i per a analitzar aquesta proposta -presentada, naturalment, pel grup del Partit Popular- de nomenament com a futur síndic de Greuges del senyor José Cholbi.

Com no pot ser d'una altra manera, és evident que el nostre suport és ple. El nostre total suport per a donar recolzament en esta Comissió de Peticions que aquesta proposta se sotmeta posteriorment a la futura consideració del ple de Les Corts.

Sabut és que tant el Partit Popular com el Partit Socialista hem tancat un pacte per a designar José Cholbi com a nou síndic de Greuges. Un pacte necessari perquè també és sabut que l'elecció d'este càrrec comissionat de Les Corts requereix, de fet, d'una majoria qualificada per a renovar aquesta sindicatura bloquejada -com tots saben- des d'abans de les eleccions municipals i autonòmiques.

En estos dies, hem escoltat que el senyor José Cholbi és un polític de dilatada trajectòria. Hem escoltat que es troba en una fase culminant de la seua carrera i això repercutix en que té la perspectiva suficient per a actuar amb la independència que se li requerix.

Actuarà, sense cap dubte, amb un gran sentit de la responsabilitat, demostrant la seua capacitat, fonamentalment, de fer el bé a tots els ciutadans. És, precisament, esta perspectiva una garantia, perquè no dubtem que ara, a partir d'ara, el senyor José Cholbi actuarà amb total independència, com ha de ser en esta institució obligada a estar fora de perill de qualsevol tipus de condicionament partidista. Una institució que ha de situar-se fora de qualsevol condicionament partidista, inclús fora de qualsevol condicionant de la vida política diària per a actuar amb la professionalitat, l'objectivitat i la transparència que requerix aquesta institució.

El senyor José, sabem que té molt clar que el síndic és un càrrec al servici de tota la societat i, especialment, dels més dèbils. La missió fonamental és la de vetllar pel compliment i respecte dels drets i llibertats que assistixen la persona, segons el títol I de la Constitució i el nostre Estatut d'autonomia, enfront de l'administració de la comunitat.

Es tracta, per tant, de garantir que els actes i resolucions que emanen dels òrgans de l'administració de La Generalitat s'ajusten als principis que reconeixen la Constitució i l'Estatut d'autonomia.

Amb el senyor José Cholbi com a síndic de Greuges, tenim la garantia que es mantindrà independent en l'exercici de la seua funció de la mateixa manera que tots els seus precedents. No estarà subjecte a instruccions ni a cap mandat imperatiu que provinga de les altres institucions de La Generalitat. Per tant, amb total independència, igual podrà iniciar una investigació que resoldre una queixa, no veient-se influïda la seua actuació per agents externs que puguen condicionar el seu criteri.

Amb el senyor José Cholbi, s'obrirà una nova etapa en la sindicatura, una etapa en què, coneixent el senyor José, primarà, sens dubte, el treball en equip; una etapa en què les portes de la sindicatura estaran obertes a aquelles persones que presenten les seues queixes. Estem segurs que la investigació, inherent al càrrec, tindrà com a objecte de forma contínua el comprovar si els drets i llibertats del ciutadà, la defensa dels quals té encomanada legalment el síndic de Greuges, poden haver sigut vulnerats.

Es tracta de garantir que els actes i resolucions que emanen de les administracions públiques s'ajusten als principis reconeguts en la Constitució i en l'Estatut d'autonomia i que el ciutadà tinga la garantia que els seus drets i llibertats són respectats i el senyor José Cholbi, això ho té molt clar.

El senyor José Cholbi està acostumat a vore i conéixer els problemes de prop. I, per damunt de tot, es garantix que sempre, sempre -com no pot ser d'una altra manera- prevaldrà la veritat.

Senyor José, a partir del seu nomenament, serà vostè el defensor dels drets dels valencians i valencianes, el seu valedor, quan es crega que es vulneren per part de les administracions, amb la resposta adequada, bé en el moment de presentar una queixa o iniciar una investigació pertinent, a fi de garantir els drets que siguen efectius.

Ja, per acabar, en la seua propera tasca professional li desitgem molta sort. La dedicació està assegurada per a dur a terme eixe nou treball que -sabem- escomet amb una gran il·lusió.

Sort. Molta sort en la investigació i constància a l'accedir lliurement a tots els arxius i registres de l'administració pública en la nostra comunitat.

Com a síndic de Greuges, el senyor José Cholbi té per davant una tasca apassionant i complexa. El síndic no és un jutge, no dicta sentències, ni imposa sancions. La seua actuació tampoc suspén l'execució de les resolucions i actes administratius i judicials, ni els terminis legals per a interposar els recursos previstos per la llei. No obstant, sí pot suggerir la modificació dels criteris utilitzats per a la producció dels actes i resolucions de l'administració. I si com a conseqüència d'una investigació arriba al convenciment que el compliment rigorós de les normes pot provocar situacions injustes o perjudicials als administrats, naturalment que pot suggerir a les Corts Valencianes, com així ho farà, o a algun altre òrgan creador de la norma de l'administració econòmica, la modificació de les mateixes.

I ja, per acabar, felicitar-lo. Felicitar-lo pel nou càrrec que exercirà amb eficiència i eficàcia -estem segurs- actuant sempre amb independència, amb un gran sentit de la responsabilitat, demostrant, sense dubte, la seua capacitat ja demostrada en altres actuacions de fer el bé a tots els ciutadans.

Senyor José Cholbi, enhorabona.

El senyor president:

El senyor Macià Antón:

Bon dia, senyora presidenta. Moltes gràcies.

Senyors diputats, senyores diputades.

La sindicatura, sense dubte, és una de les institucions més importants de la Generalitat valenciana i, davant de la proposta que fa el Partit Popular per a la seua presidència com a síndic de Greuges en el senyor José Cholbi, anuncie que el Partit Socialista del País Valencià va a votar favorablement, després de tots els tràmits que esta proposta ha de portar endavant, perquè, en primer lloc, entenem que era important desbloquejar una situació, que és la que s'havia aplegat en esta institució -com deia abans- que pensa, fonamentalment, en les persones i que desbloquejar esta institució era una responsabilitat important per part dels grups polítics.

Però, a més, també, evidentment, igual que diu la proposta del portaveu del Partit Popular, el senyor Esteban González Pons, que el candidat proposat reunix tots els requisits que exigix la llei, entenem que també reunix altres molt importants requisits.

En el senyor Cholbi es donen requisits personal, requisits polítics. És una persona compromesa, responsable, capaç, dialogant i és una persona que, segur, -coneixent com ell molt bé coneix l'administració, coneix el treball que des de l'activitat política, des de la digna activitat política es fa per a millorar les condicions de vida de les persones- també serà aquella persona que treballarà per a defendre eixes persones davant eixa administració, que treballa per als ciutadans, però que, efectivament, necessita d'esta institució, moltes voltes, per a eixir de situacions no desitjades.

En esta cas, el que li demanaríem -i estem segur que serà el compromís personal i íntim del senyor José Cholbi- és que continue aplicant eixa sensibilitat, eixe compromís, que siga independent i que sàpiga -com deia al principi de les meues paraules, i acabe- que treballa en eixa institució representant moltes persones, que treballa per als valencians i les valencianes. I eixe és el seu compromís que adquirix davant d'estes Corts.

Moltes gràcies.

El senyor president:

Moltíssimes gràcies, senyor Macià.

Té la paraula el senyor Morera.

El senyor Morera Català:

Sí, moltes gràcies, senyora presidenta.

Molt bon dia, diputats i diputades.

Des del nostre grup parlamentari, i més concretament des del Bloc-Compromís, sempre hem considerat la necessitat que hi hagen unes institucions fortes, molt representatives, imparcials i que compten amb el suport molt ample de la majoria de ciutadans. I en eixe sentit, al parlar hui ací del nomenament del síndic de Greuges, doncs ens agradaria que estos principis se veren reflectits en el nomenament del nou síndic de Greuges.

Per desgràcia, no tenim la mateixa seguretat que s'ha exposat ací per part dels representants del Partit Popular i del Partit Socialista. És lògic. Nosaltres no hem participat del consens. Un consens que s'ha fet a dues bandes i crec que el més lògic haguera sigut que el consens s'haguera allargat a tots els grups de la cambra.

I, en eixe sentit, també he de dir que, personalment, personalment, -sense que això tinga a vore amb el meu grup- però, personalment, em consta la dedicació, la constància, la sensibilitat del candidat proposat, de Pepe Cholbi, un polític vocacional i una persona que no tinc cap dubte que farà un bon treball al sí de la sindicatura, perquè em consta la seua imparcialitat, el seu rigor i la seua independència.

Però el nostre grup és el nostre grup i el nostre grup, el que planteja ací hui és la voluntat de sumar-se a un consens major. Crec que hi ha base encara, sense discutir el principi d'acord que s'ha arribat o a l'acord que s'ha arribat entre els dos grups majoritaris, creguem que perquè les institucions tinguen major dosi de representativitat, doncs seria bo que poguérem bastir un acord molt més ample.

I, en eixe sentit, jo els convoque. Hem fet alguna proposta als mitjans de comunicació de mirar la segona sindicatura adjunta, la possibilitat d'incorporar alguna altra persona que complix uns perfils importants i que nosaltres podríem aportar i, en eixe sentit, crec que seria millor aconseguir i vertebrar un consens més ample entre tots els grups.

En tot cas, torne a reiterar que, personalment, no tinc cap dubte que la persona triada és una persona que podrà fer un paper molt digne al si de la Sindicatura de Greuges.

Moltes gràcies.

La senyora presidenta:

(S'alça la reunió a les 9 hores i 32 minuts)

