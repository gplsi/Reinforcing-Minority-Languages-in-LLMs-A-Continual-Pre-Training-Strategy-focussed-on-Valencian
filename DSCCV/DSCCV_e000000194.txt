Comissió de Coordinació, Organització i Règim de les Institucions de la Generalitat. Comença la reunió a les 16 hores i 45 minuts. Presideix l'Il·lustre Diputat Senyor Rafael Maluenda Verdú. Reunió número 18.

Recepció d'esmenes a les modificacions introduïdes per les Corts Generals al text tramés per les Corts Valencianes de reforma de l'Estatut d'autonomia de la Comunitat Valenciana

El senyor president:

Senyories, bona vesprada.

S'obri la sessió.

Pregue al senyor secretari que comprove el quòrum.

(El senyor secretari passa llista per tal de comprovar l'existència de quòrum)

Moltes gràcies, senyor secretari.

Senyories, per favor, en la seua carpeta, com és de costum, tenen les seues senyories l'acta de la sessió anterior. Ara és el moment, si tenen de fer alguna observació sobre el seu contingut. En cas contrari, considerarem que les seues senyories la recolzen i, per tant, s'aprova.

Doncs, efectivament, per assentiment, queda aprovada. Moltíssimes gràcies.

El segon punt de l'ordre del dia és la recepció de les esmenes que s'han presentat a les modificacions que s'han produït en les Corts Generals a la nostra proposta de reforma de l'estatut d'autonomia. En este sentit, he de dir que la mesa ha qualificat totes les esmenes que s'han presentat a eixes modificacions i les ha qualificades en principi totes elles, excepte dos, correctament, perquè s'ajusten al que és la resolució de presidència que regula este procediment.

Ara bé, n'hi han dos presentades, en teoria, pareix ser que pel diputat senyor Francisco Javier Tomás Puchol, que no van signades per ell. Però la mesa de la comissió ni la presidència va deixar a ningú en indefensió, el que sí que, de la mateixa manera que se fa en altres ocasions, quan són iniciatives legislatives, anem a donar l'oportunitat al diputat senyor Francisco Javier Tomás Puchol que les faça seues o que les rebutge. Si les fa seues i les signa, aniran endavant en el tràmit; però si no les fa seues, doncs, per defecte de forma, queden rebutjades.

He de dir, per a coneiximent de les seues senyories que estes esmenes porten una signatura que mos consta que no correspon al senyor Tomás Puchol i pareix ser que diu ahí «p. o. », no sé «p. o. » què vol dir, «p. o. »

, però que en qualsevol cas el «p. o. » no és un procediment admés en la vida parlamentària ni d'estes Corts ni de ningun altre parlament.

Si el senyor Tomás Puchol vol fer-les seues

, és el moment que les signe o que manifeste que no les fa seues.

Només per al que li he plantejat, té la paraula el senyor Tomás Puchol.

El senyor Tomás Puchol:

Bé, el que vosté ha comentat. , desconeixia que vostés tingueren en ningun cas les firmes registrades, però que, vaja, en qualsevol cas, sí que les faig meues i, vaja, si és això el tema, el «p. o. », el que pot ficar ahí, en qualsevol cas, bé, pot ser, senzillament, doncs, una -anem a qualificar- filigrana i sense més allà. O siga, jo crec que. , no sé, no té per què ningú riure's ni qüestionar que una firma li puga paréixer més bonica, més lletja en ningun cas. Però, bé, en tot cas, procuraré d'ara endavant, doncs, fer sempre la mateixa firma, a pesar que ne tinc diverses.

El senyor president:

Moltes gràcies, senyor Puchol.

No es tracta que les firmes siguen més lletges o menys lletges, la firma, la signatura de cada persona, si la reconeix, és la seua. Se tracta que els escrits de presentació d'esmenes tenen de firmar-los els representants dels grups parlamentaris o del Grup Mixt, en este cas, però no ninguna altra persona, la meua secretària no pot firmar per mi el que és activitat parlamentària. És respecte al propi reglament que tenim establit per a tots.

I quan diu si tenim reconegudes les firmes, si se referix a la firma de la seua senyoria, clar que està reconeguda en estes Corts, la seua senyoria ha signat escrits, per exemple, quan va formar part del Grup Parlamentari Popular, per a la constitució del Grup Parlamentari Popular, i jo, com sap que a més de ser president d'esta comissió pertanc al Grup Parlamentari Popular, he pogut observar que la firma no es pareixia en res i, després, he pogut detectar aquí dos xiquetes lletres molt menudetes, que pareix que pose «p. o. ». Per això jo ara li trasllade un escrit a la seua senyoria que, si està d'acord, signa estes esmenes i les fa seues o, en cas contrari, per defecte de forma, no podria debatre-les en la comissió del divendres.

Per tant, fem un descans de dos minuts, per si la seua senyoria vol signar eixes esmenes i fer-les seues.

(Se suspén la sessió durant uns minuts)

Senyories, es reprén la sessió.

Bé, l'escrit que la mesa li ha traslladat al senyor Javier Tomás Puchol diu: «La Mesa de la Comissió de Coordinació, Organització i Règim de les Institucions, en reunió celebrada el 20 de març, ha tingut coneiximent de les dos propostes del diputat del Grup Mixt Francisco Javier Tomás Puchol a les modificacions introduïdes per les Corts Generals al text remés per les Corts Valencianes com a proposta de reforma de l'Estatut d'autonomia de la Comunitat Valenciana, registre d'entrada número 48. 109 i 48. 110. En estos texts, pel que sembla, no figura la firma del diputat del Grup Mixt, sinó que està pertany a altra persona desconeguda per la mesa d'esta comissió, que és la firmant, apareixent amb la referència «p. o. » en els dos escrits. La mesa de la comissió ha acordat per unanimitat dirigir-se al diputat del Grup Mixt, l'il·lustre senyor Francisco Javier Tomás Puchol perquè en un termini no superior a vint-i-quatre hores esmene, si és el cas, este error, firmant ell mateix les dos esmenes, o bé que en escrit dirigit a la mesa de la comissió indique que la referència «p. o. » apareix com un error».

Traslladat l'escrit al senyor Tomás, diu: «Certifique que les dos esmenes són meues».

Bé, donat per complit este procediment, pregue al senyor Tomás, no ara, té un termini de vint-i-quatre hores, abans del debat en comissió, que passe pel registre a on estan els dos originals, que són els que deu signar, perquè és que, si no, la mesa ni volent podria donar-los tràmit.

Bé, esmenat en principi xiquet incident, que és esmenable, conforme ha dit la presidència, sí que vull dir-los que en la carpeta tenen totes les esmenes o modificacions que s'han presentat. Dos d'elles, en principi, demanen la retirada de la proposta: seran les primeres que se debatran, però també atenent l'orde de registres, les dos coincidents atenent l'orde de registre, perquè si alguna d'estes, en teoria, prosperara, ja no tindria sentit debatre les que vénen a continuació. A continuació també, atenent l'articulat de la proposta i dins d'eixe articulat, donant prioritat a l'escrit que se va presentar primer per registre públic, se debatran també estes.

Procediment. El procediment és el mateix que fem per a les iniciatives legislatives: torn a favor, que exercirà el proponent de l'esmena a les modificacions; i torn en contra, que pot fer-lo qualsevol dels dos grups parlamentaris restants o partir-se el temps com creguen convenient, no hi ha ningun problema.

Tot astò que fem la presidència, amb independència del dret que tenen els grups parlamentaris proponents a agrupar en la forma que estimen convenient. Abans de l'inici de la sessió del proper divendres, pregue me facen arribar, en el supost que hi hagen agrupacions, les agrupacions quines són. En cas contrari entendrem que se defensaran una per una.

Jo crec que aclarit este aspecte, només queda recordar a les seues senyories que la comissió està convocada per al divendres a les deu i mitja i iniciarem pel procediment que hem dit. No obstant, si volen fer alguna suggerència, alguna idea, la presidència i la mesa estem oberts a qualsevol comentari que puguen fer.

Molt bé, moltíssimes gràcies per la confiança i s'alça la sessió.

(S'alça la reunió a les 17 hores i 00 minuts)

