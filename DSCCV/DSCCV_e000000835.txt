Comissió de Noves Tecnologies i Societat del Coneixement realitzada el dia 30 de juny de 2011. Comença la reunió a les 12 hores i 15 minuts. Presideix el vicepresident primer de Les Corts, senyor Alejandro Font de Mora Turón. Reunió número 1.

Sessió constitutiva de la Comissió de Noves Tecnologies i Societat del Coneixement

El senyor vicepresident primer:

Molt bé, molt bon dia, senyores i senyors diputats.

Anem a procedir a la constitució de la Comissió de Noves Tecnologies i Societat del Coneixement.

Per la senyora secretària se farà la comprovació del quòrum.

(La secretària segona passa llista per tal de comprovar si hi ha quòrum)

El senyor vicepresident primer:

Molt bé, moltes gràcies.

Havent-hi quòrum, anem a procedir a l'elecció de la presidència de la comissió. Tots vostés tenen les seues paperetes; i, per tant, la senyora secretària procedirà a la crida.

(La secretària segona crida per ordre alfabètic les diputades i els diputats perquè depositen la papereta en l'urna)

El senyor vicepresident primer:

Procedirem a l'escrutini.

(El vicepresident primer fa l'escrutini)

El resultat es: 8 vots a favor de l'il·lustre senyor Vicente Rambla i 7 vots en blanc.

A continuació procedirem a l'elecció de la vicepresidència i la secretaria pel mateix procediment.

Senyora secretària, per favor.

(La secretària segona crida per ordre alfabètic les diputades i els diputats perquè depositen la papereta en l'urna)

(El vicepresident primer fa l'escrutini)

El senyor vicepresident primer:

El resultat de la votació es: Alberto Fabra, 8 vots; Jordi Serra, 5 vots i, en blanc, 2 vots.

Per tant, queden proclamats, com a president de la comissió, l'il·lustre senyor Vicente Rambla; com a vicepresident, l'il·lustre senyor Alberto Fabra i, com a secretari, l'il·lustre senyor Jordi Serra.

Enhorabona i poden passar a ocupar els seus càrrecs.

(Aplaudiments)

(Els diputats que han sigut elegits ocupen els seus llocs)

(Ocupa la presidència el senyor Vicente Rambla Momplet)

El senyor president:

Bé, doncs, molt bon dia a tots.

I, en primer lloc, agrair als membres d'esta comissió la confiança depositada en aquells que anem a formar part de la presidència, de la secretaria i la vicepresidència de la comissió. Una comissió que, fins ara, tenia una rellevància limitada. Però que crec que, sense cap dubte, estem davant d'un dels temes que hui conformen bona part de l'actualitat i de les iniciatives socials i polítiques que s'estan posant en marxa en les distintes societats avançades. I, per tant, les noves tecnologies i la societat del coneixement ha de ser un aspecte al qual estes Corts li donen un impuls legislatiu i un impuls polític que crec que és important.

I, independentment del color polític de cada u, estic convençut que, almenys en esta comissió, tractarem d'unir esforços per a, tots junts, poder treballar perquè esta comunitat, si és possible -i la legislació que emane d'estes Corts- tinga. i puga ser capdavantera; i puga, sobretot, conscienciar la nostra societat de la importància de la utilització d'estes noves tecnologies i de la importància d'eixa societat del coneixement.

Per la meua part, estaran a tota la disposició dels membres de la comissió, per a treballar junts en este projecte i en el de seguir construint la nostra comunitat.

Moltes gràcies i quedem convocats, doncs, quan corresponga, a la primera reunió ja de treball d'esta comissió.

Gràcies.

(S'alça la reunió a les 12 hores i 24 minuts)

