Comissió d'Educació i Cultura realitzada el dia 10 d'octubre de 2019. Comença la reunió a les 11 hores i 32 minuts. Presideix el diputat senyor Jesús Pla Herrero. Reunió número 2.

El senyor president:

Si vos pareix bé, comencem la comissió de hui. Bé, bon dia a tots i a totes.

En primer lloc, el company Pedro, com a secretari accidental, passarà llista per a vore si complim el quòrum requerit.

El senyor secretari:

D'acord, president.

(El secretari passa llista per tal de comprovar si hi ha quòrum)

Hi ha quòrum, president.

El senyor president:

Moltes gràcies.

El primer punt de l'ordre del dia, que és la lectura de l'acta de la reunió anterior, que la tindreu en la documentació. Imagine que vos haurà arribat al correu, i la teniu ací. N'hi ha alguna al·legació o algun suggeriment, alguna cosa al respecte de l'acta? No? S'aprova per unanimitat? Doncs, queda aprovada per unanimitat.

Elecció de la secretaria de la comissió

El senyor president:

I el segon punt de l'ordre del dia, que és l'elecció del secretari de la comissió. Sabeu que l'anterior secretari va renunciar i ens calia, per a tindre constituïda la mesa, l'elecció d'un nou secretari.

S'ha presentat un candidat, que és Pedro, hui secretari accidental, Pedro Ruiz Castell. No n'hi ha cap altre candidat i, per tant, haurem de procedir a la votació. Teniu paperetes del candidat i de vot en blanc. Per tant, si voleu, el secretari accidental començarà a cridar-vos, i vos acosteu a la mesa i anem votant.

Quan vullgues.

El senyor secretari:

D'acord.

(El secretari crida per ordre alfabètic les diputades i els diputats perquè depositen la papereta en l'urna)

El senyor president:

Procedirem a recomptar els vots.

(El president fa l'escrutini)

Bé, vist el resultat, que són 10 vots a favor i 1 vot en blanc, queda nomenat secretari de la comissió el diputat Pedro Ruiz Castell.

Molt bé. (Aplaudiments)

I és closa la sessió.

(S'alça la reunió a les 11 hores i 37 minuts)

