Comissió d'Agricultura, Ramaderia i Pesca realitzada el dia 26 de març de 2009. Comença la reunió a les 10 hores i 8 minuts. Presideix el diputat senyor Josep Maria Pañella Alcàcer. Reunió número 9/i II.

Pregunta 135 a la consellera d'Agricultura, Pesca i Alimentació, senyora Maritina Hernández Miñana, sobre l'Agència Valenciana de Foment i Garantia Agrària, que formula el diputat senyor Antoni Lozano i Pastor (GP Socialista) (RE número 29. 692, BOC número 124)

El senyor president:

Senyories, iniciem o reprenem, més ben dit, la Comissió d'Agricultura.

I, en primer lloc, el senyor secretari comprovarà si hi ha quòrum.

Perfecte, aleshores anem a continuar en l'ordre de la comissió. He de recordar que la comissió va començar en el punt quart

(inintel·ligible)

. i que va quedar pendent el primer com aprovació d'acta, i els que avui tenim a través de l'assistència de la senyora consellera.

Per tant, el que vull dir és que el primer punt és l'aprovació de l'acta. La tenen tots els senyors diputats i diputades al seu abast. I, per tant, si ningú no fa cap observació, la considerarem aprovada. Per tant, és aixina.

El senyor president:

Per tant, passem a iniciar les preguntes.

Indubtablement, en primer lloc, benvinguda, senyora consellera, estem agraïts de la seua presència ací per tal contestar les preguntes que té pendents avui, en esta comissió.

I comencem amb la pregunta 135, pregunta amb sol·licitud de resposta oral en la Comissió d'Agricultura, Ramaderia i Pesca, formulada pel diputat Antoni Lozano Pastor, del Grup Parlamentari Socialista, d'acord amb l'article 156 del Reglament de Les Corts a la consellera d'Agricultura, Pesca i Alimentació sobre l'Agència Valenciana de Foment i Garantia Agrària.

Senyor Lozano, té vosté la paraula.

El senyor Lozano i Pastor:

Gràcies, senyor president.

Bon dia a tots i totes.

Bon dia, senyora consellera, benvinguda també.

L'Agència Valenciana de Foment i Garantia Agrària s'estructura com un organisme autònom dependent de la Conselleria d'Agricultura, Pesca i Alimentació. Entre d'altres té encomanada la tasca de gestionar i efectuar el pagament de les ajudes corresponents a l'aplicació en el territori de la Comunitat Valenciana.

En eixe sentit, jo li pregunte: en quina data o mes de l'any està realitzant l'Agència Valenciana de Foment i Garantia Agrària pagament únic als llauradors?

Gràcies.

El senyor president:

Senyora consellera.

La senyora consellera d'Agricultura, Pesca i Alimentació:

Gràcies, senyor Lozano.

Molt bon dia a tots, senyores i senyors diputats.

En esta campanya els drets reconeguts pel pagament únic ascendixen a 40. 053. 009 euros. D'estos, 38. 209. 308 corresponen a sol·licituds reals dels nostres llauradors, i ja se n'han pagat en este moment 34. 852. 771.

Com me pregunta la periodificació, li diré que a 31 de desembre ja s'havien pagat 22. 105. 405,04 euros, açò suposava el 55,19%. I el que s'ha pagat en este moment suposa el 91,21% del total real que podem pagar, enfront d'un 92,54% que ja està pagat, diríem, en el conjunt de tota Espanya.

Moltes gràcies.

El senyor president:

Senyor Lozano.

El senyor Lozano i Pastor:

Gràcies, president.

Gràcies, consellera.

Esta pregunta, senyories, té la finalitat de ficar palesa una situació que, segons les informacions que tinc, i sembla que coincidixen amb les dades que vosté m'ha donat, s'han produït en el 2008, i que tindran conseqüències en l'economia dels llauradors que s'hagen trobat en esta situació en la declaració de renda que han de fer en el 2009.

La normativa del pagament únic parla que se pot pagar als llauradors des de l'1 de desembre fins al 30 de juny. La conselleria, el pagament únic de 2007, que l'haguera pogut pagar, com he dit abans, de l'1 de desembre de 2007 fins al 30 de juny de 2008, eixe any el va pagar el més tard que li permetia la normativa, que va ser en maig de 2008.

Eixe mateix any 2008, que podia haver-ho pagat en el període esmentat, de l'1 de desembre de 2008 al 30 de juny de 2009, va fer tot el contrari que l'any anterior, i el va pagar en desembre de 2008, la qual cosa haguera estat bé si no s'haguera produït un efecte negatiu en repercutir negativament amb la renda que se presentarà en 2009, ja que els llauradors que estiguen en esta situació se trobaran amb dos ingressos per pagament únic i, per contra, en el 2009, no tindran cap ingrés en este concepte. Com és de suposar, les conseqüències seran que en l'apartat a declarar apareixeran dos ingressos, que a més no se correspondran amb la realitat dels ingressos, i de segur condicionarà en negatiu el resultat davant d'Hisenda.

Per esta situació que s'ha creat, seria bo, senyora Maritina, que en la mida del possible, i sembla que eixa és la finalitat quan se va crear l'Agència Valenciana de Foment i Garantia Agrària, que l'agència fera el pagament als llauradors el més regular possible i sempre en el mateix any, si és en desembre, sempre en desembre, i si és al gener o febrer, sempre al gener o febrer.

Si no se fa així cap la possibilitat que en el 2009 no hi haja cap pagament i en el 2010 mos podem trobar en una altra situació similar a la d'este any.

La conclusió seria que, ja que no té solució el que ha ocorregut en el 2008, d'ara endavant l'agència pagara sempre en desembre de cada any. Els llauradors li agrairien dos coses: primer, que cobrarien prompte, i açò sempre és d'agrair, i sobretot en una situació com la que estem de crisi; i segon, que no tindrien cap problema davant Hisenda.

Per esta sèrie de circumstàncies li preguntava com ha pagat el pagament únic en 2008? I ara m'agradaria, o almenys que me donarà la seua opinió de com pensa pagar-ho fins ara, per vore si podem evitar l'any que ve o en el futur el problema que ha sorgit.

Moltes gràcies.

El senyor president:

Senyora consellera.

La senyora consellera d'Agricultura, Pesca i Alimentació:

Moltes gràcies a vosté, senyor Lozano.

La veritat és que és molt reconfortant per a mosatros com a gestors poder dir que l'1 de desembre, que comença un període de pagament, som capaços de pagar més del 50% de tot el volum de fons que canalitzem als nostres llauradors i ramaders.

L'objectiu d'esta conselleria, manifestat en compareixences com estes, manifestat a resposta de preguntes de vosté i d'altres grups, però també com a principi fonamental per a mosatros, és agilitar tots els tràmits administratius que permeten que tots els fons que corresponen a ajudes directes als llauradors arriben en el primer moment en el que la legislació ens ho permet. I este any se fixaren com a objectiu fonamental que això fóra aixina, perquè consideràvem que era un any absolutament decisiu i un any crític per la situació econòmica que tots estem vivint.

Que este any tots els llauradors i ramaders de la nostra comunitat disposen de totes les subvencions que els corresponen en el minut zero o en els primers minuts en què això és possible, permet que puguen abordar una campanya en condicions de liquiditat i una campanya en condicions de solvència sense que hagen de recórrer a ningun altre tipus de finançament. Donat que eixe era l'objectiu fonamental d'este equip directiu, i jo crec que, a preguntes de vosté, estava convençuda que compartit absolutament per tots, la decisió que se va prendre va ser la de començar a pagar, la de fer primer un esforç extraordinari quant a procediments administratius i quant a agilitat de caràcter administratiu en els mateixos equips, per la qual cosa jo crec que també podria ser el moment d'agrair a tot l'equip, no sols directiu, sinó de funcionaris, a totes les OCAPA que formen part de la nostra estructura, que mos hagen permés cobrir este objectiu, que era el de pagar, i el de pagar immediatament.

I com han reconegut, vaja, quasi tots els nostres interlocutors, entre ells, per suposat, les associacions de productors, que són el que en este cas més mos demandàvem eixa agilitat, conscients de la importància que els llauradors i ramaders reberen els diners, la rapidesa en què s'està pagant este any.

Efectivament, estic d'acord amb vosté, s'ha pagat, es començà a pagar en desembre, s'ha continuat pagant en gener, mos queden per pagar tot el que són esmenes i al·legacions per part dels llauradors que, com vosté sap, estem en una comunitat on la xicoteta dimensió de les nostres explotacions també fa que els llauradors no tinguen a la millor eixa motivació o eixe interés tan alt, i eixe percentatge que queda per pagar és justament acabar la tramitació administrativa que normalment està depenent en este moment d'ells.

Bé, anirem canviant estos hàbits de relació, i jo crec que en la pròxima campanya, en el mes de desembre, serem capaços, no de pagar el 55%, sinó que m'agradaria poder pagar el 90%, calculant que sempre hi haurà un percentatge que va a dependre de que la correcció i la documentació se complete en eixe període de temps.

Per tant, objectiu per a 2009, sense ningun dubte, és pagar entre el mes de desembre i gener. Però la part important en el mes de desembre i ja el que vaja quedant en el mes de gener.

I una altra fita en què se podrà comprovar que eixe objectiu és ferm i estem duent-lo amb molt de rigor i molta serietat, serà quan se comence el pagament del pagament transitori d'este mateix pagament únic, però el corresponent a fruites i hortalisses que, com vosté sap, en ser la primera edició no se podia pagar fins que no estigueren tots els contractes de la indústria, i que se pot començar a pagar a partir del 18 de maig.

Bé, l'objectiu nostre és pagar la part més important a maig, i en juny acabar de pagar tot el que siguen al·legacions, o esmenes o este tipus de coses.

O siga que objectiu fonamental de l'equip directiu d'esta conselleria, crec que compartit absolutament per tot el sector, és pagar en el moment inicial en què la legislació ho permeta, en un esforç extraordinari per part, com li dia abans, no de l'equip, sinó de tots els funcionaris, de tots els equips de treball, de totes les OCAPA i, per suposat també, dels llauradors que estan a marges forçades agilitant també la seua relació amb l'administració autonòmica.

Crec que és important, crec que en estos moments el més fonamental és que el llaurador tinga liquiditat i no haja de recórrer a un altre finançament, tenint uns drets adquirits i uns drets que són diners, diríem, que pot invertir en la campanya.

Moltes gràcies, senyor Lozano.

Compareixences de la consellera d'Agricultura, Pesca i Alimentació, senyora Maritina Hernández Miñana, per a explicar quina ha sigut l'acceptació per part dels agents socials i econòmics del Pla de reconversió varietal en el sector citrícola i els objectius de la conselleria en aquest sentit, i quina és la situació en què es troba la campanya citrícola, sol·licitades pel Grup Parlamentari Socialista (RE números 30. 017 i 30. 018)

El senyor president:

Aleshores passem al següent punt. Cal dir que són dues compareixences. La primera. Les dues compareixences són a proposta de l'il·lustre diputat senyor Antoni Lozano Pastor, per part del Grup Socialista. I per la similitud de temes s'ha decidit conjuntament, diguem, amb la llicència de tots els grups, que s'acumulen les dues compareixences.

Aleshores donem pas a elles. He de dir que la primera és per a explicar quina ha sigut l'acceptació per part dels agents socials i econòmics del Pla de reconversió varietal en el sector citrícola i els objectius de la conselleria en aquest sentit.

I la segona era la compareixença davant la Comissió d'Agricultura per a explicar la situació en què es troba la campanya citrícola. Cal dir que és una única compareixença. Donarem el temps que està regulat. No obstant, senyories, -a tots-, serem flexibles per l'acumulació, al marge que ho hem sigut sempre en la comissió, però en este cas específicament pel tema de l'acumulació de les dues compareixences.

Aleshores, senyora consellera, té vosté la paraula.

La senyora consellera d'Agricultura, Pesca i Alimentació:

Senyor Lozano. Senyories.

El sector citrícola de la nostra comunitat, com tots vostés coneixen perfectament, té una rellevància i transcendència econòmica, però sobretot social important per a la nostra economia i per a la cohesió de moltes de les nostres comarques.

Com trobe que també hem tingut ocasió de debatre açò en altres ocasions, no vaig a fer referència a les xifres que hem tractat en altres ocasions i que, a més, són conegudes per tots mosatros, sinó que me vaig a centrar en l'estratègia fonamental que hem seguit per al tema de la reconversió, considerant que, efectivament, eixes dades, que anem a comentar, mos estaven dient que era necessari abordar un procés de reconversió varietal.

Un procés de reconversió que, com també hem dit en altres moments, és una antiga, una vella aspiració de tot el nostre sector, és una reclamació des de ja fa algun temps. I, a més, com dia, l'equilibri entre la demanda i l'oferta, i sobretot la intenció de tindre una oferta de qualitat i una oferta que s'ajuste a la demanda dels mercats internacional, mos està dient que era absolutament necessari.

Amb eixe objectiu fonamental, qualitat de l'oferta i oferta ajustada a la demanda dels mercats, i en el moment -quan diem «ajustada a la demanda», ens referim en cada moment la que el mercat demana-. , se fica en marxa en este exercici, a pesar de ser una vella reivindicació, el pla de reconversió varietal.

Fonamentalment, i amb xifres econòmiques, l'ajuda que suposa és de 12. 000 euros per hectàrea per a l'arrancada, 11. 500 euros per hectàrea quan s'empelta en compte d'arrancar i 3. 500 euros per hectàrea quan se fan inversions complementàries als sistemes de regadius, fonamentalment la incorporació del reg per degoteig al sistemes de regadiu dels cítrics.

Jo crec que era fonamental, i aixina se va considerar, aprofitar un mecanisme de reconversió, però que també és de modernització i d'actualització de les nostres explotacions agràries, per a seguir insistint en la política d'estalvi d'auia, d'aprofitament dels nostres recursos hídrics i, sobretot, d'explotacions que incorporen tecnologia, que siguen modernes i, en conseqüència, que siguen competitives perquè estan gastant allò que necessiten.

Durant tot l'any passat, durant la campanya anterior, durant l'exercici 2008, esta conselleria va estar treballant intensament amb tot el sector i també amb el Ministeri d'Agricultura per al final ficar en marxa una reconversió que fóra la que necessitara el sector i que fóra la possible en estos moments i en les nostres circumstàncies.

Com tots vostés saben, i a vosté personalment no se li escapa, va ser un treball intens, com li dia, amb tot el sector. I quan parle del sector, estem parlant de les organitzacions agràries, però també estem parlant del comité de gestió de cítrics, estem parlant d'Intercitrus, estem parlant de tot el sector cooperatiu que ha participat intensament en este debat, estem parlant de la federació de cooperatives, estem parlant, per supost, també del món de la comercialització, del món de la distribució, que coneix molt bé que estan demanant els mercats.

Però, com li dia, sobretot, el treball s'ha fet molt intensament amb els equips del ministeri, perquè se va fer a partir de la idea que havia de ser un pla de caràcter nacional, encara que mosatros com a zona, com a àrea geogràfica productora, zona més important de tota Espanya amb molta diferència, tant en volum de producció com en extensió de la producció, com en qualitat de la producció, com sobretot en destinació de la nostra producció, la qual cosa, des del punt de vista del superàvit comercial, està aportant molt a la nostra balança. Per tant, diríem que som la citricultura més competitiva i més potent, no som l'única citricultura potent d'Espanya.

Per tant, des del primer moment tinguérem la idea que havia de ser un pla de caràcter nacional i que havíem d'abordar-lo conjuntament amb la resta de comunitats autònomes. I, per tant, havia de ser el ministeri el que ordenara i marcara el camí pel qual tots havíem d'anar treballant.

A l'entrar altres comunitats autònomes, alguns interessos coincidents i alguns interessos encontrats, la qual cosa va suposar una negociació intensa i un treball important perquè al final esta reconversió poguera atendre tots els interessos de la citricultura valenciana.

Ahí he de dir-li que trobàrem la mateixa sensibilitat per part del ministeri que des del primer moment, igual que en altres moments quan es va fer la de l'olivar va respondre als interessos d'este sector en Andalusia perquè era el més potent econòmicament. En este moment, els criteris que des d'esta comunitat s'anaven ficant sobre la taula eren els criteris que anaven avançant en el treball, com era lògic i natural.

Per tant, al final, a finals de l'any 2009, probablement ja. El 3 de novembre es va publicar un reial decret per part del ministeri que ficava en orde com havia de ser esta reconversió varietal. I fonamentalment, marcava els aspectes des del punt de vista econòmic, que diríem és el que més interessava als nostres llauradors, que he comentat al principi, però que després ficava una sèrie de condicions, com la superfície màxima que este pla podria abordar, que va ser un dels temes que més es debateren en aquell moment, perquè al sector o a alguna part del sector li pareixia que entrar a 18. 000 hectàrees era poqueta superfície a considerar.

Mosatros, des del primer moment, teníem l'objectiu d'iniciar el treball i d'anar marcant línies i possibilitats, de fer real d'una volta per totes eixa reconversió varietal, de fer possible que aquells dels nostres llauradors que estigueren en condicions d'abordar-la, pogueren fer-ho.

Per tant, i donat que açò són polítiques, com hem parlat moltes voltes, a mitjà i llarg termini -una reconversió varietal no és una política d'efecte immediat, i no és una política per a hui mateix, sinó que és una política per a mitjà i llarg termini-, també partíem de l'objectiu d'anar abordant àrees, anar abordant superfícies i que amb el temps mos permetera fer una vertadera planificació a nivell nacional.

Per tant, consideràrem que sent això una limitació real que el ministeri mos imposava, més valia ficar-se a treballar amb ella, perquè. ja cal començar, ja cal començar i cal anar fent camí.

Per tant, es va iniciar amb el reial decret el principi de la reconversió. Mosatros publicàrem la nostra orde d'ajudes, perquè, com tots vostés saben, les ajudes son cofinançades al 50% amb el ministeri. Per tant, línia d'ajudes que trau el ministeri, línia d'ajudes que trau cada una de les comunitats autònomes, amb els mateixos percentatges de finançament, fins al 60% de la inversió dels llauradors, amb els límits que hem comentat adés: 12. 000 euros per hectàrea, 11. 500 per a l'empelt i 3. 500 euros per hectàrea per a les inversions en regadius, fins al 60% d'eixes inversions.

Trobàvem que era realment una possibilitat real, era una oportunitat, una oportunitat en uns moments molt complicats i molt difícils de situació econòmica. Abordar un pla de reconversió quan la situació econòmica és complicada, té, diríem, una doble mirada. Tindria la mirada de convertir en oportunitats estos moments de dificultats, en fer d'estos moments de dificultats en què veem clarament que cal fer alguna cosa i cal fer-ho el més prompte, i cal prendre decisions. Cal tindre, diríem, valentia, cal donar instruments per als qui estiguen en condicions d'abordar-la, que ho tingueren a la seua disposició i tal.

I donat que és un termini a mitjà i llarg termini, donar el suficient temps perquè la gent vaja mentalitzant-se, vaja adonant-se'n que, efectivament, l'agricultura, la citricultura té molt de futur, però ha de ser una citricultura planificada i una citricultura ordenada, i una citricultura competitiva, en condicions, que permeta ser competitiva.

Per tant, bé, anem a treballar sense pressa, però amb els instruments ja en el carrer, ja al servici de tot el sector, perquè es puguen ficar en marxa.

Com li dia, els objectius fonamentals, tant del reial decret com de l'orde que tragué esta conselleria, eren reordenar l'oferta citrícola. L'objectiu fonamental és cobrir el dèficit de producció que tenim en alguns mesos, en alguns moments, però sobretot que eixa producció siga de qualitat i siguen cítrics que el mercat oferix. Al mateix temps, per supost, mantenint la política per la qual s'ha invertit molt i s'ha treballat molt des d'esta conselleria i des d'este govern, que és la de l'aprofitament de tots els recursos hídrics.

Se tracta, en definitiva, de fer més fort el sector, de fer-lo més fort i més competitiu des de polítiques, com dia, de mitjà i llarg termini, des de polítiques de caràcter estructural, des de polítiques que estiguen mirant al futur i que no resolguen el dia de hui, sinó que estiguen resolent el futur de la nostra citricultura.

I jo, com crec que li interessarà saber quina ha sigut la resposta a esta primera convocatòria, i ací sí que m'agradaria ser molt emfàtica. Perquè vàrem partir de la idea que, efectivament, és un pla a mitjà i llarg termini i que és un pla que té, de moment, planificat una convocatòria per any. Este any hem tret la primera convocatòria, en gener traurem la següent convocatòria i aixina en els quatre anys que de moment conformen el pla.

Bé, dir-los que inclús en esta situació de crisi econòmica i en esta situació d'incertesa econòmica, la resposta crec que ha sigut absolutament important, i ha sigut interessant i que. bé, que mos dóna mot d'ànim.

Vaig a dir-ho per províncies, perquè crec que també. Bé, anem a desglossar les dades. En la província de Castelló s'han cursat 348 sol·licituds, que afecten més de 900 hectàrees, el 70% dels quals ha decidit arrancar i el 30% empeltar. Açò també diríem que és un matís important i que és una diferència respecte a la tradició. Hagueren pogut esperar el 30% d'arrancada i el 70% d'empelt i, no obstant això, la gent està per recuperar des de zero les seues explotacions agràries. Jo crec que això està dient molt de l'interés i de les possibilitats de futur. I, bé, estarem tots d'acord que quan un arranca i fica de zero una nova explotació, està realment apostant per la producció. Per tant, crec que és una dada vertaderament important.

En la província de València s'han cursat 1. 044 sol·licituds, que corresponen a 3. 250 agricultors, i estem parlant de 3. 200 hectàrees. Esta dada, una volta més, reflectix quina és la realitat de la nostra citricultura o de la nostra agricultura en general. Estem enfront de superfícies realment xicotetes, enfront de superfícies realment. , la qual cosa, una volta més, no va a fer molt fàcil el procés, però, bé, és la realitat al final de la propietat. de l'estructura de propietat que tenim.

I en la província d'Alacant, s'han rebut 300 sol·licituds, que afecten 2. 564 hectàrees. Ací la superfície és prou més elevada. Realment les sol·licituds que hem rebut d'Alacant corresponen a explotacions agràries ja d'unes dimensions molt importants i molt considerables. Bé, ahí també se veu, avaluats aixina les dades, una diferència, un element diferencial molt important respecte al que ha passat, per exemple, en la província de València.

En resum, 1. 692 sol·licituds, 500 llauradors que se poden beneficiar en esta primera convocatòria, torne a dir, en esta primera convocatòria d'este pla, i 6. 664 hectàrees. De les 18. 000 que estan pensades per als quatre anys, ja en esta primera convocatòria 6. 664 hectàrees. Realment jo crec que és un indicador molt important, un indicador que està volent dir que la gent està pensant realment que mereix la pena abordar estos processos, que la gent està per abordar estos processos.

Com dia, el percentatge d'arrancada és impressionant. I, bé, a mosatros mos dóna molt d'alé i mos diu que esta oportunitat hem de mantindre-la, si fera falta, en més de quatre anys, perquè al final la superfície reconvertida tinga un impacte important sobre el total de la producció de cítrics de la nostra comunitat.

El senyor president:

Gràcies, senyora consellera.

Senyor Lozano.

El senyor Lozano i Pastor:

Sí, només una xicoteta matisació.

Senyora consellera, ha estat parlant vosté de la reconversió. Per l'efecte que abans hem parlat, ¿vol vosté fer l'altra intervenció i després li conteste a tot o com vol que ho fem?

La senyora consellera d'Agricultura, Pesca i Alimentació:

Vaig a fer. La veritat és que m'havien demanat que fera.

El senyor Lozano i Pastor:

(Inintel·ligible)

La senyora consellera Agricultura, Pesca i Alimentació:

Bé. En relació. l'altra compareixença havia de vore amb l'evolució de la campanya o la campanya d'este.

Sí, la campanya. esta campanya, la present, la que estem acabant en estos moments.

Bé. També hem tingut diverses compareixences i diverses preguntes parlamentàries en relació a com han sigut les fites en esta campanya.

Com vostés recordaran, en alguna resposta ja els he dit que la campanya la començàrem. o s'ha començat el seu treball o la seua planificació junt al sector a finals del mes d'abril passat en què se va constituir la comissió de seguiment de la campanya citrícola. És un grup de treball en el que estan presents tots els operadors junt a l'administració autonòmica, per a anar dissenyant quines accions devem prendre en cada moment entre tots. És una acció de caràcter sectorial per a reconduir, per a redissenyar, per a redefinir aquells elements que. -diguem- en relació a la campanya.

Normalment, les fites fonamentals d'esta són tot el que està relacionat en el tractament fitosanitari que, tots estem conformes, és una acció, en general, que emana de l'administració i que és fonamental perquè després la campanya tinga una bona conseqüència.

La següent fita podria ser quan se publica l'aforament i això ja crea -diríem- un clima determinat en relació a la campanya. Immediatament ja comença la campanya i ja les fites són la realitat de com està funcionant i com va a anar la campanya, i enfront de cada període de temps, pràcticament quinzenals, en els que se comença a collir cadascuna de les varietats, se van marcant les condicions per a collir; les condicions per a enviar als mercats, tant interior com exterior; se va avaluant com és la situació sanitària de totes les nostres varietats; i també se va, si hi ha alguna inclemència de caràcter meteorològic o incidències al marge de la mateixa campanya o del mateix treball, se van prenent mesures acordades entre tot el sector i una volta més o. també este any, això és el que hem fet.

Comence parlant de l'aforament, perquè este any va ser una fita -diríem- que tenia molts matisos. L'aforament, els valors tècnics de l'aforament donaven -se va publicar- en l'entorn de 3. 950. 000 tones, quasi 4. 000. 000 de tones que diríem que és. en l'imaginari popular està que estem en l'entorn de 4. 000. 000 de tones. Doncs bé, en esta campanya, eixe aforament donava eixe volum de producció, i en relació a la campanya interior, amb un increment de 12% en el grup de les clementines i amb un increment superior, d'un 30%, en el grup de les taronges, especialment les de segona temporada.

Però ja quan vàrem publicar l'aforament, tots érem conscients que això no va a ser la realitat perquè este any hi havia un problema de calibre, que se veia des del primer moment, perquè l'aforament se fa en els mesos de juliol, principis d'agost i se publica en setembre.

Però clar, en setembre, quan se publica, ja érem conscients de quin era el calibre de quasi totes les varietats que, en el moment de fer l'aforament, no se coneixia.

Per tant, érem conscients que este no anava a ser el volum real de producció, però bé, eren les dades que havien eixit i, per a evitar altre tipus de comentaris, el vàrem publicar tal com era. I se va crear -vostés ho recordaran perfectament- un clima que hi havia molta producció i que hi havia excés d'oferta.

Jo, ací, -si me permeten un comentari que podria ser, inclús, personal- a mi 4. 000. 000 de tones no me pareixen sobreproducció. El problema -i ara sí que enllacem en el tema de la reconversió varietal- és que tenim un mes i mig en què hi ha moltíssima oferta, però 4. 000. 000 de tones per a la nostra superfície cultivable i per a la demanda del mercat i per al valor que els consumidors donen als cítrics, no és sobreproducció. Podem perfectament treballar amb eixes 4. 000. 000 de tones ben repartides al llarg de tota la temporada citrícola.

Per tant, és necessari, entre altres, el treball de la reconversió varietal que mos permeta tindre eixe volum de producció, que és el que farà competitiva la nostra citricultura, però, a més, amb una oferta de qualitat i de temporada ben organitzada i ben preparada.

Bé, el calibre se va mostrar, conforme anava desenvolupant-se la campanya, com un problema important per a la recollida i per a l'enviament del producte i per a la valoració del producte per part de la distribució, i diríem que ha sigut un element de pressió al llarg de tota la campanya.

El sector se va reunir i, en este cas, Intercitrus va llançar, amb l'acord de tots els que estàvem allí, també d'esta administració, una sèrie de calibres per baix dels quals no se deuria d'estar recollint, no se deuria d'estar enviant producte als mercats. I bé, la resposta a este recomanació, que deuria d'haver sigut general, va ser no homogènia per a tota la nostra citricultura, com tots sabem i hem trobat calibres no comercials en els mercats, tant interiors com exteriors, que han trencat -diríem- la capacitat de negociació en preus en la distribució.

En relació a la situació sanitària, -que jo crec que és molt important, és fonamental i que, a més, està recaient de forma molt important en el treball de la conselleria, per descomptat, en el treball de tots els llauradors, però emanant de la mateixa conselleria- és reconegut que este ha sigut un molt bon any en relació, especialment, a la mosca. És un any en què hem tingut menor incidència de la mosca que en altres anys i que és reconegut també que això ha sigut conseqüència, fonamentalment, del treball, de l'alliberament de mascles estèrils -que s'està fent- i de tot el tractament que s'està fent, amb els repel·lents i amb tota la lluita integrada contra la mosca.

En este exercici ja hem començat a tractar per a la següent campanya, per a la campanya que tenim ara, perquè com sí s'ha complit en algunes zones allò que calibres més xicotets se quedaren en l'arbre, per a evitar que eixa fruita que s'ha quedat en l'arbre produïsca un increment de les poblacions de mosques que puguen afectar la nova producció, que deu vindre impecable per a poder eixir als mercats, ja s'ha començat el treball amb estos tractaments, considerant que la situació sanitària és essencial i és crítica per al bon funcionament d'una campanya.

I l'altre aspecte -jo crec- molt important o fonamental són les expectatives comercials o la resposta comercial en esta campanya.

Quan s'ha començat la campanya, al principi, en el mes de setembre i octubre, la qualitat de la fruita que teníem era extraordinària. Teníem un volum -jo crec- molt adequat per als mercats, entre altre coses perquè Estats Units, este any, havia tingut una baixada molt important de la seua producció i mosatros podíem compensar. Teníem una qualitat, quant a índex de maduresa, de sucre, de dolçor, extraordinària i mos fallava sols el calibre. Però per als calibres bons, la fruita era extraordinària. Per tant, al principi, la campanya va començar amb tensió. Va començar amb bons preus i amb una demanda adequada.

En el mes de novembre tinguérem una sèrie de pluges, una sèrie de circumstàncies meteorològiques, però també -jo crec- se va crear el clima que hi havia un excés d'oferta, que estava arribant eixa oferta de forma desorganitzada als mercats, i això va fer que començara a haver una pressió extraordinària per part de la destinació sobre els preus, i tinguérem una repercussió directa en els preus en origen.

En eixe moment, com venia sent habitual al llarg de tota la campanya, la comissió de seguiment de la campanya citrícola, en una reunió habitual de les seues, conscient de quina era eixa situació, va prendre una sèrie d'acords que se ficaren en marxa de forma immediata, i que ja hem parlat també a preguntes del seu grup, del grup del Partit Popular i del Grup Compromís, quines varen ser eixes operacions que se ficaren en marxa: fonamentalment, i perquè era la més demanada pel sector, la promoció del consum en fresc i la promoció del suc de clementina.

No vaig a entrar amb més detalls respecte a estes perquè hi ha hagut respostes i són conegudes per tots quina és la tasca que se va fer. Se varen fer quatre operacions d'este tipus que se varen començar en novembre i s'allargaren fins a mitjans desembre, quan començà a repuntar de nou el mercat, quan començaren a haver-hi de nou preus i quan, a més, no podíem fer esta campanya amb la intensitat que volíem perquè, realment, no podíem comprar, no teníem. en fi, estava venent-se la fruita a preus adequats en els mercats.

I va ser a partir del 23 de desembre quan començàrem la mateixa campanya per a la navelina, que en eixe moment va sofrir el mateix efecte que havia tingut la clemenules en els últims deu dies de novembre i les dos primeres setmanes de desembre.

La mateixa operació vàrem fer per a la navelina fins a finals de desembre i el mes de gener. En relació a les altres varietats, és ben conegut que la situació és totalment diferent. No hi ha hagut pressió sobre estes per als preus, per tant, s'ha desenvolupat en els termes de relació comercial i de mercat habituals per a elles.

Com deia abans, la qualitat del producte era extraordinària. El calibre, com ja són varietats primerenques, havia anat millorant en el temps, perquè és cert que ha sigut millor el calibre en les varietats de segona temporada i, per tant, el seu comportament en els mercats ha sigut adequat.

Quan mosatros vàrem prendre les decisions d'intervindre en promocions directes de consum en fresc i consum en forma de transformat en suc de clementina, vostés saben perfectament que van ser acords de caràcter sectorial que prenguérem amb totes les organitzacions agràries i prenguérem amb les cooperatives i també amb els sectors comercialitzadors, fonamentalment amb el comité de gestió de cítrics, i amb la participació d'Intercitrus. Estes mesures les va adoptar esta conselleria de forma -diríem- solitària. No sé com definir-ho. Són mesures que se varen demanar també al ministeri, però enfront de la no resposta, se va fer càrrec esta conselleria de totes les mesures que s'havia de prendre en eixos moments per a reorientar quina era la situació en eixe moment.

Com vostés també sabem, l'altre element important treball han sigut els mercats exteriors. Un any en què la crisi econòmica ha produït una crisi de consum i sent que els mercats han tingut un comportament pròxim al que s'esperava, hi ha hagut alguna desviació, com ha sigut el comportament del mercat rus, que s'ha vist compensat pel comportament del mercat dels Estats Units, on hi ha hagut un increment molt important de l'exportació, i d'altres països on no era habitual, i els nous enviaments estan produint un creixement important i estan absorbint algunes d'estes produccions.

Per tant, en els mercats exteriors, el comportament, el nivell d'exportació semblant, mes a mes, comparant mes a mes amb les campanyes anteriors. i el comportament, l'esperat.

Com deia, la situació és. per a la clemenules, ha sigut difícil; per a la navelina, ha sigut difícil; i per a altre varietats, han tingut preus en camp realment com s'esperava i que permeten seguir aprofundint en la política que comentava abans de la reconversió varietal, d'anar a varietats que realment venen en el moment adequat, en el moment oportú; varietats de qualitat i que encara hi ha marge d'oferta i demanda en els mercats.

Per tant, jo crec que és una bona estratègia. Ha sigut un bon moment el moment en què l'hem tret al sector; un moment en què el sector ha reaccionat a eixa reconversió varietal, considerant-la un dels elements més importants per a planificar les seues campanyes i per a resoldre alguns problemes d'equilibri d'oferta i demanda, però sobretot, sobretot, per a resoldre problemes de preu en camp, perquè s'estan pagant determinades varietats, s'estan pagant en determinats moments de l'any de forma molt adequada i la gent deu planificar les seues explotacions per a tindre producte de qualitat i producte adequat en eixos moments.

I eixa és la política, que se tracta de fer accions de caràcter puntual en un moment en què s'ha de prendre una decisió enfront d'una situació determinada, que pot ser de caràcter climatològic o pot ser de mercat -com ha sigut este any-, i accions -com deia abans- molt més transcendents, molt més rellevants a mig i llarg termini com la política de la reconversió, que a més, com és de caràcter nacional, jo estic convençuda que va a tindre un impacte positiu per a la citricultura de la nostra comunitat.

El senyor president:

Té la paraula el senyor Lozano.

El senyor Lozano i Pastor:

Gràcies, senyor president, i gràcies, senyora consellera.

La veritat és que he escoltat amb molta atenció la seua intervenció perquè crec, de veritat, i vullc que aquesta compareixença servisca per a contrastar opinions davant la situació, tal vegada més crítica, per la qual ha passat el sector citrícola valencià, i, sobretot, per a intentar entre tots -i de veritat, li ho dic, entre tots-, encara que en algun punt vosté me puga vore o massa crític o un poquet punxant, de veritat que li dic que, entre tots, si és possible que no torne a ocórrer, o, com a mínim, que se vagen prenent les mesures correctes perquè en el futur puguem salvar una activitat que, com vosté molt bé ha dit, és molt important social i econòmicament per a la Comunitat Valenciana.

Vaig a intentar, per la meua part, primer, fer una descripció del sector en xifres, no ja tant recordar-les -que vosté ho ha dit- que pràcticament ho sabem, sinó per a intentar arribar a diagnosticar com podríem estar en una projecció a deu anys, perquè -com vosté molt bé ha dit- no és qüestió de prendre mesures puntuals, sinó també estructurals que ens permeten saber cap a on anem.

En segon lloc, intentaré valorar com he vist esta campanya intentant fer una anàlisi -com li dia abans- crítica de la situació.

I, finalment, m'agradaria aportar des del vessant polític, des de la part en què podríem intervindre des de la política, una sèrie de propostes o reflexions que puguen contribuir en el futur a pal·liar este greu problema que tenim en la citricultura.

El sector citricultura predominant en l'agricultura valenciana i murciana, i, amb un fort pes, Andalusia, i menys, a Catalunya, és un sector predominantment exportador, generador de divises i creador d'ocupació i renda. Jo crec que tots estem d'acord en eixa afirmació.

A diferència dels sectors com els cereals, per qüestions òbvies, molt mecanitzat, que genera escàs volum d'ingressos per extensió de superfície i requerix poca mà d'obra en el seu procés de transformació, el citrícola va generant valor afegit i ocupació en la seua producció agrària, en la seua recol·lecció, manipulacions en centrals hortofrutícoles, transport, indústria auxiliar de material d'empacament, etcètera, etcètera.

Amb una producció mitjana de les últimes campanyes a la Comunitat Valenciana per 3. 866. 000 tones i de 6. 183. 000 en tot Espanya, però amb una producció en creixement estimada per al 2015 de 4. 365. 000 a la Comunitat Valenciana; i, a l'estat, pràcticament els 7. 700. 000 tones, estic totalment d'acord amb vosté que no són massa, si sabem fer les coses. Per tant, jo sóc i estic il·lusionat en què siguem capaços d'assumir eixe creixement i, per tant, fer possible la seua comercialització. Estimació, com dia abans, realitzada sobre la base dels plantons comercialitzats i a la tendència de plantació. Això es traduïx en què la Comunitat Valenciana continuarà amb la tendència a la baixa del total nacional, passant de representar el 80% en la dècada dels 80 al 55% quant s'acostem al 2020, en benefici d'Andalusia que passaria del 10 actual al 30%. Ara bé, esta estimació de creixement, encara que no en els percentatges, pot veure's frenada pels greus problemes que abans estàvem parlant, de la seua comercialització i la caiguda de preus en camp i per la crisi econòmica general.

La tendència a l'abandonament d'explotacions citrícoles d'escassa dimensió pot estendre's, i pot estendrés, per desgràcia, a explotacions de major grandària. Per tant, si a la millor un objectiu fóra que anaren desapareguent eixes xicotetes, el problema i la situació és que ja estan algunes de dimensió mitjana, plantejant-se què fem en l'actual situació de preus tan baixos.

A nivell de camp és un sector que patix un minifundisme, que augmenta costos de producció i recol·lecció, que ací hem parlat moltes vegades d'eixe problema, però que no acabem d'aconseguir els recursos o els mitjans necessaris per a solucionar eixe problema estructural.

S'està produint una reculada en la qualitat dels treballs del camp al jubilar-se els professionals del cultiu i de la recol·lecció i ser substituïts per immigrants, molt dignament, però sense preparació referent a estos temes.

Concentració varietal, en escassos mesos, en el grup de les clementines, provocat pel tipus de peus utilitzats en les plantacions i la falta de varietats de segona temporada que, malgrat els anuncis realitzats per la conselleria, no estan encara a disposició del citricultor. En què constituïx la seua major debilitat? És una estructura minifundista, de manipulació i empaquetat, amb aproximadament 1. 000 operadors comercials a tota la península, oferint cítrics multiplicat per les ofertes virtuals d'un centenar d'intermediaris comercials. I este, el de l'atomització de l'oferta, podia tal vegada se una de les claus i dels defectes més grans de la nostra citricultura.

Existència d'excessives instal·lacions amb maquinària i mètodes que envellixen la vida de la fruita i li transmeten un sabor desagradable produït per l'acceleració de la transformació del sucre en alcohol, provocat per colps i rodaments en línia i l'ús de ceres que eviten la transpiració d'un ser viu com és la fruita.

Controls de qualitats, en estos moments centrats -al meu parer- excessivament en els aspectes estètics i que no tenen en compte el sabor ni per acidesa al recol·lectar-se verda, ni per excessiva maduresa, ni per amargor i falta de suc a l'estar gelada, en alguns casos, la fruita.

Mètodes moderns tipus ISO, centrats únicament en el compliment de protocols burocratitzats, on el que menys es té en compte són les preferències organolèptiques del consumidor, al qual cal afegir una complexitat i diversitat de presentacions i empaquetats que encarixen el procés i no es traduïxen en un millor preu per a l'agricultor, sinó que el valor afegit en el procés es diluïx entre els qui intervenen en la matèria. I el que en un principi és una bona estratègia per a vendre i és dotar al mercat de la demanda, tant en els volums i en els empaquetats, doncs, s'està tornat en una cosa que hauria d'haver donat més ingressos per als llauradors, s'està tornat en contra perquè és una despesa més que s'està produint.

Si a açò ajuntem el negatiu paper d'Intercitrus com a dinamitzador del sector que s'ha convertit des de fa anys en un galliner de discussió entre parts, doncs, la veritat és que en eixe tema també haurem de vore de quina manera comencem a estrényer perquè, o realment fa la funció que ha de fer Intercitrus, d'una sectorial de caràcter totalment social, en este cas particular, perquè estan ahí perquè volen, però sí que és veritat que des de la seua aportació vosté pot influir per a mantindre una cosa que està funcionant o no. Eixe seria, tal vegada, el repte que tenim en el tema d'Intercitrus.

Les campanyes de publicitat iniciades han tingut escàs impacte en els consumidors, el tipus de publicitat no era l'adequat al producte ni al consumidor. I vosté sap molt bé que han primat a vegades per unes qüestions internes i d'enfrontament entre ells, sense anar a una lògica de publicitat més adequada i més professional de cara al consumidor. Campanyes massa genèriques i amb mètodes ineficients no han servit per augmentar el consum; en el millors dels casos, per a mantindre'l.

L'existència d'una concentració de les cadenes de distribució a Europa, s'ha argumentat com el gran problema de la comercialització dels cítrics i de tot tipus de productes alimentaris. Però, malgrat la veritat d'aquesta afirmació, la veritat és que això es deu a l'enorme varietat i quantitat de productes alimentaris que s'oferixen: des de prostres lactis, dolços i tot tipus de fruita de qualsevol procedència que els mitjans de transport frigorífics moderns permeten dur des de qualsevol part del món. Sense aquells moderns bucs no seria possible oferir cítrics frescos de Sud-àfrica o del con sud-americà. L'existència de menudes fruiteries de barri en tot Europa mantenen, en este moment, una certa diversificació de l'oferta al consumidor, tendes que normalment gestionen immigrants a Europa.

Per tant, no és argumentable centrar tota la problemàtica dels cítrics en la concentració de la distribució. Jo crec que és més complicat. I també és veritat que sent una de les parts importants, no és el tot. Entre diversos factors de pes com els citats, i, especialment, que Espanya ha augmentat la seua producció considerablement, aquestos últims anys -com bé hem assenyalat- al costat de l'augment considerable d'altres països productors, que per primera vegada s'estan incorporant, com pot ser el cas d'Egipte i Turquia.

Quina és la situació actual, a la meua manera de vore la campanya com s'ha produït? Estes serien les qüestions més de caràcter estructural. La influència de la varietat de la clementina Marisol en el desenvolupament de la campanya és d'una importància molt elevada. Es tracta d'una varietat extraprimerenca, que no posseïx un bon menjar, en ser molt primerenca. És veritat que és millor que totes les que n'hi havia, però té, com tots sabem, dificultats a l'hora de poder-se comercialitzar en un llarg temps. Dic que no té un bon menjar o bon sabor i que suposa una elevada producció, més de 150. 000 tones, que han de comercialitzar-se entre finals de setembre i mitjans del mes de novembre.

L'exportació al mercat -vosté també ha estat comentant- dels Estats Units, era una sortida adequada per a esta varietat. Però, la diferència de canvi del dòlar-euro ens ha fet una mala passada en este últim any i ha comportant que ja no siga rendible en estos moments exportar als Estats Unitats, pel que, pràcticament, tota la seua producció ha de ser comercialitzada a Europa, amb el que es convertix en una varietat que fa de coll de botella i dificulta la venda de les clementines, varietat d'immillorable sabor, duent a tota la clementina a vendre's a preus ruïnosos.

Ens va ja marcant un element, que haurem de vore com trenquem amb eixe coll de botella com, després, segurament, també tornaré a repetir. Això ha estat un problema d'aquesta campanya, però s'arrossega des de fa diverses campanyes, amb la qual cosa es va encunyar un nom per aquest problema, la «marisolà».

Al costat d'aquesta varietat existixen altres varietats extraprimerenques, com la rufatina, la clemenpons, l'oronules, i altres mutacions d'estes que coincidixen amb el seu període de comercialització amb l'abans assenyalat. Aquestes tones, encara que semblen poquets, perquè la realitat és que si les comparem, les 150. 000, amb el total de volum de clementines, són poques, respecte del total, al convertir-se en aquest coll d'ampolla o de botella fa que entre en l'aplicació la llei matemàtica coneguda com la

ley de maíz». Un 5% d'augment del producte en el mercat fa que caiga el preu un 20%.

Per tant, no estem parlant tant de com augmentem el preu en el mercat, sinó com disminuïm eixe 5 perquè no faça l'efecte negatiu sobre els preus. Llei inexorable que funciona amb tot tipus de productes.

En aquesta campanya cal afegir l'existència de calibres -com vosté també molt bé ha comentat- xicotets, en tota classe de clementines produït per la climatologia i l'estat agronòmic dels cultius.

Això només ha provocat que ens queden per recol·lectar milers de tones amb la conseqüent reducció de collita per al citricultor. I jo me n'alegre que són conscients d'esta situació i que estan ja començant a intervindre, perquè una de les preguntes, efectivament, en ple, va ser respecte què pensaven vostés fer en un problema que es podria crear en esta campanya que ve. Part ja s'ha recol·lectat oferint-se al consumidor o destinant a la producció de sucs milers de tones més.

A més, els baixos preus i les collites sense vendre també han afectat greument el grup de taronges i les llimones. El cas de la llimona, d'una desastrosa campanya en preus en 2006 i 2007, va passar a una campanya amb una disminució enorme de collita i un augment desorbitat de preus en la campanya de 2007-2008. Han tornat a caure en picat els preus en l'actual campanya a uns nivells que no compensa recol·lectar.

I respecte la primera varietat de taronja comercialitzada, la navelina, des d'un principi els preus van anar a la baixa i s'estan quedant camps per recol·lectar, quan ja comença a comercialitzar-se varietats de la segona temporada, en què està duent, malgrat l'escassesa de collita en aquesta segona part de la campanya, a preus de compra en el camp, que, com després vorem, està en un 26% els preus de la segona campanya.

Tot això es traduïx en la majoria dels agricultors en vendes a pèrdues, sent l'anella més feble l'agricultor. Al costat de gran part de la collita sense recol·lectar per falta de mercat o per calibres baixos, el que es traduïx és un menor rendiment per superfície.

En la primera part de campanya els preus han segut un 23% més baixos que en la passada temporada, amb l'esperança, com díem abans, que la segona part millorara, cosa que no ha segut així i que el resultat està siguent d'un 26% menys que en l'anterior. Això comportarà, com s'ha apuntat, l'abandó de més explotacions citrícoles, que encara que puguen regular el mercat, suposa un cost tremend per als agricultors i per al país, ja que un arbre requerix uns costos de plantació i uns anys de despeses fins que entra en producció d'una mitjana de quatre anys.

Senyora consellera, d'esta anàlisi se desprenen diverses coses. La primera, que tenim d'assumir que en estos últims catorze anys no s'han aplicat les mides correctes per a solucionar els problemes estructurals de la citricultura valenciana. És important que ho assumim, però no per allò que vostés són pitjors que mosatros o mosatros fórem pitjors que vosté, perquè, si no ho fem aixina, no començarem a reconéixer i a aprendre, sobretot, a valorar.

(Ocupa la presidència el vicepresident, senyor Eduardo Ovejero Adelantado)

El senyor vicepresident:

El senyor Lozano i Pastor:

Sí, sí, estic acabant, senyor president, gràcies per la seua amabilitat.

Quan hi havia una situació d'auge immobiliari, el Partit Popular confiava en la sobrevaloració del territori, aplegant a convéncer els propietaris que el sòl agrícola, que les 800. 000 hectàrees. Senyor president, m'ha marejat, i en este moment.

(ininte­l·ligible)

. vostés creure's en millor temps que tot podien ser PAI i que de les 800. 000 hectàrees podien ser tots rics. El 19 de setembre del 2007, en el debat d'investidura de vosté li preguntava jo si, en el millor dels casos se transformen, que se transformen, se podien transformar 50. 000 hectàrees en obres d'infraestructura, d'oci, de nous PAI, ¿quina és la política agrària que vosté aplicarà a les 750. 000 restants? , perquè pareixia que eixes 50. 000 anaven a cobrir tots les expectatives que els llauradors havien ficat en la sobrevaloració dels terrenys.

Senyora consellera, seguim sense saber quina política agrària va a desenvolupar, i seguim tenint problemes que any darrere any se repetixen, tan sols minimitzats per desgràcies climatològiques.

Jo, si vol que siga, en este cas, just, li diré que una de les mesures de política agrària, com és la de la reconversió i les noves varietats, segurament és d'eixes polítiques que comença a entrevore's com a polítiques de futur, però aixina i tot este és el moment que jo crec que no és suficient.

El senyor vicepresident:

El senyor Lozano i Pastor:

És necessari, abans -un segon, senyor president, estic acabant

- que comence la campanya 2009-2010, actuar sobre la varietat marisol, i no fer-ho quan ja es tard i estiga amb el mercat enfonsat.

M'agradaria repetir açò, que és en el tema de la marisol: cal que prengam mesures perquè no torne a fer este coll i mos faça caure tots els preus. Vosté té les dades de previsió de la campanya, vosté sap abans que ningú com pot ser la collita de cítrics: primer, siga més prudent a l'hora de valorar-la, ja que les seues opinions poden crear una actitud de compra que per part del comerç puga anar a la baixa, i vosté també ho sap que se pot produir.

Segon, si a vosté eixes dades li confirmen que va a haver-hi una situació similar a la que hem tingut en anys anteriors, actue molt més abans sobre la marisol i sobre les primeres clementines, amb el fi que no facen de coll de botella.

I tercera conclusió, i acabe, si sabem, perquè reiteradament i durant molts anys són diverses les institucions acadèmiques i econòmiques que mos confirmen que els problemes abans esmentats són eixos, el que és obvi és que actuem sobre ells.

Per a acabar, tenim de creure, senyora consellera, que els valencians podem canviar l'actual situació, mos tenim de creure, tenen de creure's, que igual que se ficaren en el cap una política de grans esdeveniments i obres faraòniques, tenim i som capaços.

El senyor vicepresident:

El senyor Lozano i Pastor:

. de fer els canvis estructurals que necessita el camp valencià.

Per totes estes raons, jo pense que són elements amb els quals vosté puga

(ininte­l·ligible)

El senyor vicepresident:

El senyor Lozano i Pastor:

Senyor president.

El senyor vicepresident:

(ininte­l·ligible)

El senyor Lozano i Pastor:

Sí. No, jo li agraïxc la seua paciència i, sobretot. ,

en el tema d'abans hem segut, en el mateix temps, flexibles, perquè la senyora consellera tinguera tot el temps,

i no havent-hi més punts, jo crec que és raonable que pugam estendre's, encara que siga per una vegada,.

El senyor vicepresident:

El senyor Lozano i Pastor:

. que vosté sap que no és el meu hàbit.

Gràcies.

El senyor vicepresident:

El senyor Pañella Alcàcer:

Moltes gràcies, senyor president.

Jo intentaré, perquè pense que ho podem concentrar en la indicació del temps d'intervenció i, per tant, aixina ho intentaré fer.

Bé, senyora consellera, efectivament, tal com vosté ha parlat, i efectivament, podem fer un discurs sempre distingint el que són les actuacions i les mesures preses en relació al que vivim la situació al camp, que són sobre la base de dos tipus de mesures, aquelles que afecten. , són defectes conjunturals i altes que són defectes estructurals.

Dins d'ahí és pel que jo diria que esta campanya, lògicament, a vista del moment en què estem, ja se pot fer una valoració a partir d'este moment molt negativa. I la farem negativa, sobretot, si mos basem en els aspectes conjunturals, la davallada mitjana dels preus ha estat molt important. Se cita entre. , hi ha variacions, lògicament, entre el que són les diverses modalitats, però estem parlant d'una mitjana, a la millor, al voltant del 20%, ¿eh?

Si això ho unim a una problemàtica existent abans i que les previsions. I ho dic perquè no només és. , l'anàlisi mos ha de servir també per a projectar-lo cap al futur, les previsions d'augments de costos encara ho són també, sobretot per circumstàncies o per obligacions derivades de les directives europees, sobretot en els productes fitosanitaris, per exemple, amb la qual cosa, vull dir, si estem parlant d'una disminució mitjana entre els preus de les diverses varietats del 20% del preu, si estem parlant que hi ha una previsió d'augment de costos, si estem parlant que la competència que tenim en este moment, les previsions que tenim també de la competència, tant a nivell estatal com internacional, són d'endurir-se encara més i són, pense que són realitat.

Estem parlant de tot allò que està arribant sobre el que és la major liberalització del comerç dels productes procedents del Marroc, per exemple, productes que tenen menors exigències perquè no són de la Unió Europea, però es venen en la Unió Europea, es comercialitzen en la Unió Europea, però no tenen les mateixes exigències que tenen els nostres productes.

Al mateix temps, com circumstàncies que han passat al llarg de la campanya, que se van repetint, com una competència il·lícita interna, dic interna de l'estat, a on, bé, s'han trobat càrregues de taronges que no donen la qualitat perquè estan gelades, i que possiblement en algun lloc hagen cobrat assegurances i que estan competint amb els nostres productes, que, precisament, això no passa, això no està passant, ¿eh?

Totes estes circumstàncies conjunturals, el panorama és negre. Si ho ajuntem

a les estructurals, com podia ser, dos temes que s'han parlat ací, un és la reconversió varietal, que és un procés que mos hi hem de posar, que és summament interessant i, més que interessant, és necessari, però també cal vore'l des de l'òptica de quina és la situació econòmica de l'agricultor que té d'afrontar eixa reconversió varietal, i l'acabem de dir ara, vull dir, és sorprenent les dades que vosté ha donat. I no ho dic perquè no m'ho crega, sinó. , que és sorprenent, no ho dic perquè no m'ho crega, no es posa en dubte, no, no. Ho dic perquè és sorprenent que l'agricultor valencià estiga disposat en este moment a fer això, la qual cosa és una valor afegit a la persona del nostre agricultor, perquè està parlant que estan dient que van a arrancar i van a començar de zero una altra vegada. Això és un esforç a tindre en compte.

Però també hi ha un altre apartat estructural que no podem deixar, que és el de l'estructura de la propietat, que vosté també ho ha citat. Jo tinc de citar, consellera, que la política des de la conselleria a eixe aspecte és d'un fracàs absolut, que no aconseguim millores i, per tant, caldrà vore què s'ha de fer, caldrà reformar eixa política, perquè si el que estem fent no dóna resultats. , i eixe és un dels problemes més importants, junt amb l'altre, i

(ininte­l·ligible)

. , com podíem parlar d'altres que estan a mitjan camí de conjunturals i estructurals, com és l'estructura cooperativista, amb una excessiva atomització i una falta de professionalització moltes vegades perquè el tamany de les cooperatives no ho permet.

O els problemes que també tenen tots els intents de concentració d'oferta com. , bé, central de vendes, per exemple, amb tota la problemàtica que ha rodejat ahí, quan era un intent seriós.

Vull dir, no vaig a parlar d'Intercitrus ja per no allargar el temps, el senyor Lozano ho ha comentat.

Aleshores, vull dir, en este moment el camp, ¿l'agricultor que té de fer? : abandonar o suïcidar-se.

Parle en termes econòmics, afortunadament.

I jo el que li demane a vosté és la màxima sinceritat, no per a mi, no per al diputat que està parlant, sinó de cara al sector. Mire, efectivament, si realment és un problema el tipus d'agricultor que tenim, doncs, caldrà dir-li, mire, estem disposats a acabar amb vosté

-parle en termes econòmics, indubtablement, i no en altres termes-, per evitar que realment se mos perguen. Cal ser sincer.

Quan parle d'eixe xicotet propietari que té, a més de ser poca propietat, molt fragmentada, si el propòsit és acabar amb l'agricultor no professional, també cal dir-ho, perquè aixina els privarem del suïcidi, perquè, en este moment, el que estem fent, la política de la conselleria, jo no li vaig a parlar de voluntat, li estic dient que no dóna resultats, no està donant resultats respecte al sector.

Jo, l'única proposta, i acabe, perquè me passe del temps, és que escoltem el sector, en tots els aspectes, però aquí hi ha un aspecte bàsic: primer, atendre. , la finalitat és atendre immediatament les necessitats manifestes, vull dir, conjuntural, de necessitat de supervivència, de manera immediata. ¿Com? Doncs, de manera que totes les ajudes arriben directament a l'agricultor.

Segona, afrontar decididament els canvis estructurals. Un, ja parla de la reforma de les varietats, la reconversió varietal, però també el de l'estructura de la propietat, però de manera decidida. «Decidida» vol dir amb un gran pressupost al seu costat, perquè, si no, les decisions no són. I, a més, també amb l'ampliació de les mesures sobre el control comercial, el control del comerç, que afecta molt, moltíssim, estos productes que, desgraciadament són peribles i, per tant, tenen una circumstància molt especial.

Gràcies.

El senyor vicepresident:

El senyor Giner Giner:

Moltes gràcies, senyor president.

Honorable senyora consellera, vaja per davant la gratitud per la seua compareixença.

Senyories.

Jo no vaig a fer, ni a caure en la temptació de fer una anàlisi més, que és el que habitualment ocorre, i hui s'ha patentitzat ací una volta més que tenim els polítics eixa clara tendència, no vaig, per tant, a fer una anàlisi més d'una campanya, l'han feta tots, i jo crec que el aquí ací mos portava era una compareixença, o siga, dos compareixences de la senyora consellera d'agricultura, una per a parlar de la reconversió varietal i, un altra, sobre la situació en què es trobava la campanya citrícola.

A pesar que s'han fet diverses analítiques, diverses anàlisis respecte a la qüestió fonamentalment de com es troba la campanya citrícola i quines han segut les motivacions, les causes que han portat a eixa situació, jo crec que hi ha hagut una clara coincidència en la major part de les intervencions, com no podia ser d'una altra manera.

En primer lloc, en nom del meu grup parlamentari, senyora consellera, vull manifestar-li que, respecte a la reconversió varietal, crec que ha segut una decisió valenta, molt encertada per part de la seua conselleria i de vosté com a màxima responsable d'ella, perquè eixa reconversió varietal suposa una racionalització de la nostra producció citrícola. Com molt bé ha assenyalat vosté en la seua intervenció, era una vella reivindicació,

però eixa reivindicació calia que tinguera una resposta, i vosté ha articulat una resposta respecte a la qüestió concreta de la reconversió varietal.

Per tant, insistisc, la més, sincera enhorabona per eixa iniciativa que considere que és molt encertada, perquè era una clara necessita i una conveniència el portar-la a cap.

I en les anàlisis que s'han fet respecte a la situació citrícola, s'ha evidenciat que la reconversió varietal era una resposta des del poder públic, des de la Conselleria d'Agricultura, una resposta, però no conjuntural, una resposta estructural, una resposta que ve a canalitzar una línia d'actuació que era, jo crec, que compartida per tots, més que necessària.

Per tant, ens han ficat a caminar, ens hem ficat a caminar, s'ha començat a donar respostes, s'ha fet un esforç extraordinari en noves varietats, s'han produït noves ajudes perquè eixa reconversió varietal poguera ser assumida.

I, miren vostés, a la millor s'ho han de fer mirar, perquè si és tan sorprenent que davant de la primera de les ajudes que s'articulen hi haja una resposta tan significativa per part dels llauradors valencians, escolte, a la millor és que el que cal analitzar és quines són les condicions que es donen perquè això siga aixina. A la millor és que les anàlisis que en ocasions fem no són massa encertades.

La realitat està ahí i la realitat és la que és. La realitat és que s'acullen en esperança, en treball, en confiança i fe per al futur. A la millor els que mos diguem representants d'eixos ciutadans no tenim la mateixa visió. I, sense dubte, quan parlem i quan articulem discursos, el que mostrem és tot el contrari. I això a la millor és el que caldrà fer-se mirar.

Però eixa és la realitat, les xifres són contundents i són significatives, i caldrà que, amb objectivitat, analitzar eixes xifres i el que signifiquen eixes xifres.

Per tant, felicitar-la novament per eixa acollida a la primera convocatòria, que crec que és un camí de certesa, un camí de futur i un camí en el que cal persistir.

Però respecte al que és la situació de la campanya citrícola, el que ha significat eixa campanya citrícola, home! , jo crec que s'ha de fer un exercici d'humilitat i crec que hi ha un element que a ningú se li escapa, un element que és substancial, que és determinant. La situació de la campanya citrícola s'ha vist totalment determinada pel que ha significat el context econòmic. I obviar això és obviar una realitat contundent.

Hi ha hagut, perquè hi ha, una situació de crisi global, que mosatros no hem negat mai, el meu grup parlamentari mai l'ha negat, altres l'hauran pogut negar en algun moment, però eixe context econòmic, eixa situació de crisi global ha tingut una indubtable influència en el desenrotllament de la campanya, com no podia ser d'altra manera. Si estem sofrint un problema econòmic que afecta el consum, que afecta els preus, la campanya citrícola no podia mantindre's al marge d'eixe context global, d'eixa situació global.

Si a això afegim altres fets que són inqüestionables, si afegim el problema del calibre com a conseqüència d'una floració este any més que rara per les circumstàncies climatològiques, si afegim pluges, vent, fred, tot això condiciona una campanya citrícola. És que és la realitat, eixa és la realitat que hem viscut.

I davant eixa realitat, senyora consellera, jo he de felicitar-la perquè vostés han comés el que eren les seues responsabilitats. I en aspectes que vosté ha assenyalat en la seua intervenció, com puguen ser els aspectes sanitaris, jo crec que d'això mos hem de felicitar. En altres campanyes el problema de la mosca ha sigut un problema molt greu. Si això s'ha minimitzat ha sigut perquè hi han hagut unes actuacions, perquè comença a donar resultat una política de lluita per mitjà dels mascles estèrils, per una sèrie de circumstàncies. La promoció del consum s'ha fet. Es voldrà dir si ha tingut més o menys incidència, però, indubtablement, hi ha hagut una promoció, i tota promoció té una influència i té un impacte en el mercat. I s'han pres totes eixes mesures conjunturals, mesures més concretes, i han anat acompanyades per primera volta en la història de mesures estructurals, com ha suposat la valenta decisió de portar avant una reconversió varietal.

Tot això fa que en una situació global, en un context econòmic res favorable, en les pitjors circumstàncies que s'han viscut, s'hagen donat respostes.

El senyor vicepresident:

El senyor Giner Giner:

. -acabe de seguida, senyor president-, respostes encertades, que cal seguir incidint en eixe treball, en eixes respostes per a fer possible el millor futur per a la citricultura valenciana.

Però que s'ha treballat, que s'ha treballat molt bé, que s'han donat solucions, que s'ha ficat en el camí tot el necessari perquè es minimitzara l'impacte negatiu que es deriva d'eixa situació excepcional, això ningú ho pot negar. I jo, per això, la felicite i li done les gràcies.

Gràcies.

El senyor vicepresident:

La senyora consellera d'Agricultura, Pesca i Alimentació:

Moltes gràcies, senyors diputats.

Vaig a tractar de contestar a cadascun dels portaveus dels grups que han fet una intervenció. Però, com molt bé dia el portaveu del Grup Popular, el senyor Giner, vaig a tractar de centrar les meues respostes en el que ha de vore amb la compareixença que hui mos ha dut ací, allò relacionat en la reconversió varietal i allò relacionat en la campanya citrícola. I en qualsevol moment podem parlar de la situació de l'agricultura en general, però hui estàvem ací per estos motius.

Dia el senyor Lozano que esta era la situació més crítica del sector citrícola. Supose que no se referiria al llarg de tota la història del sector citrícola, perquè si se referia a això ja clarament li fique de manifest el meu desacord en la seua afirmació.

Estem en moments difícils, estem en una situació -com dia el senyor Giner- econòmica molt complicada, que mos ha dut a una crisi de consum i a una crisi de mercats. Però la situació del sector, gràcies a Déu, no és la pitjor de la història de la citricultura. I vosté això ho sap, igual que jo, perquè ha conegut eixes situacions i, si no les hem viscut, ni tant sols directament, però les coneguem perquè estan absolutament relatades. I de totes les crisi que ha tingut el sector citrícola hem eixit, i hem eixit reforçats i hem eixit en condicions d'abordar el futur.

I com dia el senyor Pañella, i també el senyor Giner, la resposta en este moment del nostre sector al Pla de reconversió citrícola vol dir que el sector està viu, que el sector està esperant mesures i que el sector està en condicions d'abordar determinades inversions, si eixes inversions el conduïxen a ser més sòlid, el conduïxen a ser més competitiu i el conduïxen a tindre oportunitats i opcions de futur.

I jo crec que eixe és el valor en si mateixa de les mesures que mosatros podem ficar en marxa, de les mesures que mosatros volem ficar en marxa i de les mesures que estem ficant en marxa per assegurar eixe futur del sector.

Dia que hem de prendre mesures i que hem de prendre-les en una projecció a deu anys. Efectivament, jo crec que la resposta que hui li hem donat en relació al Pla de reconversió varietal, fonamentalment, perquè era del que se tractava, però que quan siga oportú li donarem respecte a altres temes, són mesures pensades com a mínim a deu anys, però probablement a prou més temps, perquè són els pilars per a eixe futur.

Vosté ha fet una anàlisi en relació a dades econòmiques que jo havia obviat perquè me pareixia que hui no era l'entorn. I efectivament, quan vosté fa eixa anàlisi de les dades econòmiques, que són els actuals, els actuals del sector citrícola, està dient exactament, eixes dades estan dient exactament com és el sector citrícola real, com és el sector, la capacitat de generar valor al producte, la capacitat de generar riquesa en el seu entorn, la capacitat de generar ocupació, la capacitat d'exportar i, per tant, de generar superàvit en les nostres balances comercials.

Per tant, són tot dades que apunten exactament en la direcció que hem de treballar per este sector, hem de ficar en marxa mesures valentes i pensant a llarg termini -dia deu anys-, a mitjà i llarg termini. I que eixes mesures són les que està esperant el sector i les que el sector acull i fica en marxa en paral·lel a l'administració que està treballant en ells perquè sap que són les mesures necessàries i perquè sap que d'eixa manera està assegurant el sector.

I, efectivament, quan parlem d'atomització de l'oferta, quan parlem d'estructura i de dimensió de la producció, tots sabem que ahí tenim dificultats i tenim dèficits. El nombre d'operadors que vosté ha centrat en mil, però a més també parlava de l'escassa tecnologia de molts d'estos operadors que fa molt difícil el tema de la qualitat.

Sí, efectivament, el sector és divers, el sector és plural, però el sector és un dels sectors més avançats en este sentit. I les paraules del senyor Pañella corroboren esta afirmació. Mosatros estem realment. , som la citricultura que tenim més capacitat d'enviar producte als mercats amb la màxima qualitat, en producte realment d'excel·lència, en les millors condicions, no sols de qualitat del producte, sinó d'empaquetament, de formats, de servici real al món de la distribució i al mateix consumidor.

No hi ha altra citricultura que puga competir amb nosaltres en tots eixos aspectes. I quan parle de qualitat, parle de qualitat sanitària i també de qualitat organolèptica, com vosté dia. I quan parle de qualitat del producte, parle també de la qualitat estètica del producte, i parle també del calibre, i parle també del format en què se presenta i parle també de totes les possibilitats que té el consumidor d'accedir a un d'eixos formats.

Realment és impressionant el que mosatros som capaços d'oferir com a sector als mercats. Per tant, crec que, a pesar que hi haja alguns operadors, hi haja algun operador que no estiga utilitzant la tecnologia més adequada, el nivell tecnològic, el nivell d'innovació, el nivell de qualitat i el nivell de servici d'este sector és extraordinari i se pot comparar amb qualsevol altre sector d'activitat econòmica probablement en diferència al seu favor.

Quina és ací la problemàtica? Ací la problemàtica és que estem competint en inferioritat de condicions, estem competint amb produccions de països tercers que no complixen ningun d'estos requisits i que perquè no tenim unes duanes en condicions, perquè no tenim, no se fa complir la normativa, i eixa tasca és de la Unió Europea i del govern central, estan entrant productes que estan competint amb les nostres fruites de manera absolutament deslleial, i estan fent molt de mal en tots els mercats a les nostres produccions. Estan entrant productes que no complixen els estàndards mínims de qualitat. Però a més estan entrant productes que estan tractats amb productes fitosanitaris que ací mosatros no ens permetem.

I ahí és on hauríem tots, tots els que estem ací, de treballar seriosament per a evitar que això siga una realitat. Eixe és el gran repte que a mitjà termini té la nostra citricultura. Eixe és un gran repte. I ahí és on, quan vostés dien de col·laboració i dien què s'havia d'estar fent, ja tots treballant en eixe sentit. Perquè el gran problema amb el qual ens anem a enfrontar si la crisi se fa llarga va a ser en eixe, que mosatros tenim una citricultura preparada per enviar el millor, el de millor qualitat, i això requerix un preu, i això és una franja de mercat i això és un tipus de consumidor. I, no obstant això, estem permetent que entre tot el que no hauria d'estar entrant en els nostres mercats. I eixa exigència de reciprocitat, eixa exigència de compliment, de normatives, que estem obligant-se mosatros mateixa, això sí que és un requisit que ja és indefugible per a tots mosatros.

Estan demanant-ho els productors, estan demanant-ho les associacions, però jo els trasllade com administració, i a més amb una convicció molt important, que eixe va a ser un dels reptes de les pròximes campanyes de la nostra citricultura, i ahí necessitem una actitud molt ferma i un treball molt intens de part d'altres administracions.

Parlaven vostés d'unitat del sector. Efectivament, necessitem un sector unit i ací sí que ens trobem amb un element que fa més difícil el nostre treball. Però bé, serà més difícil, però a pesar que siga més difícil, anem a seguir treballant en estes condicions i anem a seguir plantejant solucions i anem a seguir ficant en marxa instruments que permeten la màxima unitat possible.

Però sobretot, l'objectiu que no se quede cap faena per fer, i la faena que no faça el sector per eixa falta d'unió, està conselleria té el ferm compromís de ficar-la en marxa, especialment la relacionada amb la promoció i amb països tercers, perquè allò que siga necessari per al sector, no se quede res per fer.

I quan parlem de mercats, precisament deia vosté, senyor Lozano, que el mercat dels Estats Units era un mercat que, bé, en este moment, estava fallant per la paritat de l'euro i el dòlar. Bé, s'ha recuperat alguna cosa este any i jo crec que anem en camí de poder-lo recuperar perquè, precisament, eixa paritat ja està canviant al nostre favor.

Però en el que no estic en absolut d'acord amb vosté és en el panorama, que pinta negre, en relació a la citricultura i en el càlcul de preus que fa.

Quan comparem preus, per descomptat, hem d'avaluar com és la campanya anterior i com és esta i comparar preus mitjans. Jo he fet abans un recorregut al llarg de la campanya i, efectivament, en clemenules i en navelina, hi ha hagut moments molt crítics i en preu en camp molt complicat, i per això se prengueren determinades mesures. Però també li torne a dir que no ha sigut la mateixa situació per a tot el període de la campanya ni per a totes les varietats.

I el que vosté me permetrà que no admeta és el comentari en relació que el Partit Popular està esperant que 800. 000 hectàrees del nostre territori se convertisquen en un PAI. El Partit Popular segurament siga el que més treballe per a mantindre un territori com el que mosatros hem conegut i volem que coneguen les generacions futures i el Partit Popular ha treballat i continuarà treballant no sols per l'agricultura, -estem parlant hui de citricultura- per la citricultura. I precisament totes les decisions que estem prenent són per a mantindre una citricultura com la que sabem que ha fet possible molta riquesa en les nostres comarques i volem que siga en un futur.

Per tant, no li admet el comentari que el que mosatros estem esperant són PAI per al nostre territori. Mosatros volem un territori verd, un territori sostenible i volem auia perquè eixe territori puga ser verd i sostenible. Fa falta més auia que qualsevol altre element. L'únic factor de competitivitat que pot fer possible que eixe territori puga seguir sent cultivable és l'auia i vosté ho sap igual que jo. Tindrem aigua i tindrem. no necessitarem PAI. Podrem cultivar tot el que voldrem en les 800. 000 hectàrees del nostre territori.

Volia dir-li. Bé, jo crec que, en relació. Ja he contestat a tots els elements.

I en relació als comentaris que ha fet el senyor Pañella. ha fet algun comentari en relació als fitosanitaris, a l'increment dels costos, a l'enduriment de la situació de mercat i a les importacions de països tercers. Bé, doncs crec que amb els comentaris que ha fet fa un minut, resumisc un poc quin seria el nostre punt de vista. I efectivament crec, com li deia, que és un repte fonamental en este moment el tema del tractament dels països tercers i, per tant, l'acord d'associació al qual s'arribe amb el Marroc va a ser fonamental per a les possibilitats dels nostres productes en fresc en els pròxims anys de la campanya.

Estic d'acord amb vosté que les inspeccions de qualitat s'han de continuar fent, s'han d'intensificar i han de estar molt ajustades a la realitat del mercat i a evitar que isca als mercats allò que no seria adequat.

En relació a l'estructura de la dimensió, -ja ho hem comentat també- tenim l'estructura que tenim, però inclús amb eixa estructura, la resposta a la reconversió varietal. que li agraïsc molt els comentaris que ha fet en relació a que era necessària, que ha sigut una resposta important i ha sigut la resposta que tots esperàvem.

I quan me demana sinceritat per a dir com és la situació en relació als llauradors, és que vosté m'ha donat la resposta. És que vosté mateix ha dit que la resposta, enfront de la reconversió varietal dels llauradors, la valentia amb què van a afrontar eixes inversions, diu molt dels llauradors. Doncs vosté m'està donant la resposta.

Sinceritat és ficar instruments per a que els llauradors puguen respondre i puguen fer front a les seues inversions cofinançades amb les administracions, en este cas, amb el ministeri i amb l'administració autonòmica.

No fa falta que tots abandonen o no fa falta que se suïciden, perquè tenen instruments reals, instruments de recolzament per a poder seguir treballant i per a poder seguir cultivant i, a més, estan responent a eixos recolzaments.

I finalment, me deia quatre elements que podíem treballar. Escoltar el sector. Treballem contínuament amb el sector. Treballem escoltant el sector. Treballem en col·laboració amb el sector i en cooperació amb el sector.

Ajudes directes. En la primera pregunta oral, jo crec que ja havia ficat de manifest no sols l'interés en què hi haja un nivell adequat d'ajudes directes, sinó que se cobren en el moment inicial en què se puguen cobrar, i eixe és el nostre compromís ara per al període transitori dels cítrics, parlant de citricultura en concret, en este moment.

Igual que animar a tots i fer una campanya important, ja estem treballant moltíssim perquè per a la campanya de 2009-2010, el pagament únic també siga una realitat molt important i les sol·licituds s'ajusten a l'interés de la nostra citricultura.

I control del comerç, bé, doncs efectivament, la comercialització dels nostres productes requerix ja, en estos moments, com ho ha requerit sempre per altra part, de metodologia de treball, de molta professionalitat i de molt de conéixer el que els consumidors i els mercats esperen de mosatros. Jo crec que el sector està preparat per a fer eixe treball i, per descomptat, ahí també anirà de la mà de la conselleria.

I al senyor Giner, agrair-li els seus comentaris entorn a la faena que està fent la conselleria, però que realment és una faena que és la que demana el sector. Estem ficant estos instruments en marxa perquè les demana el sector. Com vosté bé ha dit, han sigut instruments de caràcter conjuntural o instruments de caràcter estructural, perquè han d'anar de la mà i han d'anar en paral·lel. Som molt més difícil d'abordar els de caràcter estructural perquè, en estos moments de dificultat econòmica, -com vosté deia- no és fàcil plantejar programes a mitjà i llarg termini que xoquen de front amb la incertesa dels moments, però inclús a pesar d'eixa incertesa, la gent està responent.

Per tant, eixe actuar en paral·lel en les dos tipus de mesures, jo crec que és el que mos està donat la solvència enfront dels llauradors.

I parlava vosté d'una política que jo no he fet menció al principi, quan parlàvem de quines mesures s'estaven prenent en el món de la citricultura, que era la política de les assegurances. També el senyor Pañella ha anomenat les assegurances. Bé, doncs si hi ha alguna administració que en este exercici haja fet una política especialment important d'assegurances, sense cap dubte és l'administració autonòmica i, en relació a la citricultura, és un tema que ja hem parlat en altres compareixences, amb un esforç especial per a compensar la disminució de pressupost que l'administració general de l'estat ha ficat al servici de la citricultura, en especial de la citricultura valenciana.

Moltes gràcies.

El senyor vicepresident:

El senyor Lozano i Pastor:

Gràcies, senyor president.

Senyora consellera, quan jo li parlava que vostés farien creure que tot el territori podien ser PAI, vosté diu que no magnifique. En tot cas, no compartirà amb mi l'opció, però evidentment. La veneta eixa que no li eixia.

Mire, senyora consellera, jo m'alegre. Diu que «caminante no hay camino, se hace camino al andar». Tant de bo que hagen començat.

Però per favor, explique que les dos grans polítiques que ací s'han fet, de reconversió varietal i de la mosca, són gràcies a la col·laboració de les dos administracions, perquè és que si no, hi ha gent que se pensa que no s'han ficat 1. 000 milions de pessetes, quan jo, en este Corts, vaig presentar una proposició per a que se fera una central d'esterilització de mosca, de la

, inclús algú se va riure pel nom d'esterilització.

Per tant, gràcies a eixes actuacions el govern de l'estat va ficar en marxa l'actual fàbrica de mosques, que està en Caudete, i lògicament amb la col·laboració, com no deu ser d'una altra manera, de la conselleria.

I també, per favor, explique el tema de la reconversió, perquè ara resulta que la proposta només és nostra. És de tots. És del Govern d'Espanya, fa la llei i fica el 50%.

No, ho dic perquè ho explique, perquè igual hi ha algú que tampoc sap que en estos moments són polítiques que s'han fet gràcies a la col·laboració.

I insistisc, això és el que jo sempre he estat ací denunciant, la falta de lleialtat institucional, perquè cada vegada que s'ha produït una bona relació, s'ha transformat en alguna cosa bona per al camp valencià.

Mire, vosté, en el tema de la reconversió, ho ha plantejat i així és. S'ha tornat a recalcar, com un dels avanços, haver aconseguit 6. 600 hectàrees. Quan ací se va parlar de 18. 000, se sentiren moltes veus criticant Madrid, que era un expectativa molt xicoteta per a la quantitat tan gran que havíem de reconvertir. Per tant, se va fer una crítica desaforada perquè estàvem -com aquell que diu- llançant que se ficaven molts poquets diners, que només anaven a reconvertir-se 18. 000, i ara ens conformem amb 6. 000.

Recordar també que l'actual situació de la citricultura, que vosté diu. que jo no he dit històrica, però ara sí que ho dic: la pitjor situació de crisi de la citricultura dels llauradors, dels llauradors ha estat en les últimes cinc campanyes. No és fruit de la crisi mundial que existix este any, en tot cas l'any passat. Existixen ja cinc de les pitjors campanyes de preus i això ha fet que molts llauradors se n'hagen hagut d'anar del camp.

Perquè vull insistir que ací no tots estan malament i és veritat. Ací hi ha gent que està encantadíssima que s'exporte més, se venga més i guanyen diners, i jo m'alegre.

El que sí dic és que la pitjor campanya que tenen els llauradors és esta, perquè jo no sé què passa, però són als que no estan aplegant els beneficis del gran esforç exportador que s'està fent. Per tant, jo estic al costat dels exportadors. Jo vull que siguen capaços que, en el futur, eixos 6. 000. 000 de tones les fiquen en el mercat en les millors condicions, però també, el que demane és que fiquem els instruments necessaris perquè els llauradors tinguen una capacitat de poder, almenys, viure del treball que dóna tanta faena a la resta. Jo crec que no estic dient res que no siga raonable.

I clar que estem d'acord amb el tema de les assegurances! I clar que, si és precís, anirem amb vosté on calga a reivindicar que hi haja més diners per a l'assegurança agrària. I clar que reconec que vostés han fet un esforç, però això no lleva. o és que ací, en una compareixença, no se ve també a dir amb què no estem d'acord?

En allò que sí estem d'acord se suposa que és en allò que han de fer i per això ens ho callem. Ja està el partit de vosté per a dir com ho fan de bé.

Jo, la veritat, ficaria en dubte si a les compareixences hauria d'intervindre també el seu partit, perquè vinga, ací entre uns i altres, al final pareix que tinguem la culpa l'oposició de tot.

Jo no he dit noms, senyor.

Per tant, ací el que hem de fer és ficar-mos a treballar i de fet, senyora consellera, fem-ho en temps i que no mos torne a ocórrer el que ja sabem que ha passat en els dos últims anys.

Res més. Gràcies, president.

El senyor vicepresident:

El senyor Pañella Alcàcer:

Gràcies, senyor president.

Bé, li agraïsc a la senyora consellera els comentaris que fa també respecte a la meua intervenció, però a vegades he de dir que la interpretació no és exacta, no? Ho dic sobretot perquè he plantejat una problemàtica, com la diferent utilització dels fitosanitaris ací, internament i externament, dient que és un problema, un problema molt important, però no és el gran problema de la citricultura. No és el gran problema.

Està molt bé i, a més, dins de la problemàtica que això posa, clar, vosté és consellera i m'obliga que li pregunte: bé, eixe problema ve de darrere. Quines actuacions s'han fet des de la conselleria, actuacions internes a nivell del país, però també externes? I externes, quan dic externes, externes a les competències que vosté té i, per tant, que són davant de l'estat i davant de la Unió Europea, que és d'on mos vénen els problemes.

Perquè, clar, si només

denunciem el problema. Això ho fa l'oposició. Em permetrà que li diga que això és faena de l'oposició, però que la faena de la consellera no és denunciar-lo, sinó actuar davant el problema. I, per tant, les preguntes són molt concretes.

Igual que respecte a les pràctiques en el comerç, ja m'he referit precisament al comerç interior, jo no he dit de l'altre. Perquè també seguint. , i esta temporada ha renascut la forma de compres a comercialitzar, pràctiques prohibides, però que estan ahí.

I també hem de parlar de marges comercials. Perquè vosté ha parlat de competència, però jo parlaria no de la competència només, sinó de la competitivitat del producte, que la competitivitat. A mi no m'ha de convéncer de la qualitat, no me pot convéncer perquè estic convençut. Per tant, és impossible. Això ja.

Però la competitivitat, que la dóna el preu final. La dóna el preu, però la continuïtat de l'existència la donarà el repartiment dels marges comercials, de manera que al productor li arribe les quantitats necessàries per a poder seguir treballant. ¿Quines garanties hi ha? Lògicament, eixe és el problema, perquè eixe és el problema. Perquè la qualitat la donem per suposada, però la competitivitat del preu s'aconseguix, i en este moment encara més, a partir de reduir el preu final.

Però de tota l'escala d'increments de preus, ¿a qui se li reduïx realment, a qui se li reduïx? Eixe tant per cent que es reduïx el preu final, ¿recau repartit uniformement per tot el camí comercial que fa o recau únicament sobre el productor? I és una pregunta important a resoldre en este moment, perquè ens anem a trobar, com el senyor Giner dia abans, a conseqüència de la situació econòmica. Realment eixa és una realitat. Però, clar, el problema del preu final, també hem de vore qui és el que se resta, si se resta proporcionalment o no.

Igual que vosté ha parlat d'aigua. Sí, sí, de l'aigua. Però per a la competitivitat, l'aigua ha de ser barata, ha de ser per a l'agricultor a un preu, a un preu que li possibilite la utilització d'eixa aigua per a reg.

Per tant, quan parlem d'aigua, lògicament hem de parlar de preus posats al peu del taronger ja d'eixa aigua. Si no, això tampoc ens val.

I simplement una observació, i acabe. Senyor Giner, si em permet que li faça una observació a les seus.

El senyor vicepresident:

El senyor Pañella Alcàcer:

Simplement és que, efectivament, les circumstàncies climàtiques tenen influència en tot el final, en tot el que s'ha comentat. Les circumstàncies climàtiques també han tingut molt influència en la situació de la mosca, de la mosca, al llarg d'esta temporada, però moltíssima.

Moltes gràcies.

El senyor vicepresident:

La senyora consellera d'Agricultura, Pesca i Alimentació:

Molt bé. Moltes gràcies de nou als senyors diputats.

Efectivament, parla el senyor Lozano de col·laboració. I m'alegre que pense que en política és absolutament necessària la col·laboració. És el nostre estil de treball i, per tant, ningun dubte en relació que s'ha de treballar en este sentit.

Però a voltes tinc un poquet la impressió que no acaba d'escoltar el que estic dient, i en relació a la col·laboració exactament, perquè realment quan he parlat de la reconversió varietal és que he anomenat fins i tot el reial decret que publicà el ministeri, amb la qual cosa és que no crec que haja de dir res més en relació a quin tipus de col·laboració s'està produint ahí.

Ara, ja que vosté me dóna l'ocasió, li diré que és una política impulsada per esta conselleria, iniciada des d'ací, i al final s'ha arribat al model de reconversió que interessa a la citricultura valenciana de la faena que s'ha fet ací. Col·laboració, absolutament tota. Cofinançament, també n'hi ha. Per tant, ahí. Per favor, escolte un poquet quan se parla, perquè és que crec que no hi ha ningun dubte en relació al que s'ha dit, a eixe tema.

I ja que ha tornat a parlar de la reconversió, dir-li que quan parlàvem de 18. 000 hectàrees, és que parlàvem per a quatre anys. És que parlàvem.

Quatre anys són les convocatòries de la reconversió varietal. Per tant, jo crec que la resposta ha sigut absolutament essencial.

¿En quins assumptes no aconseguim col·laborar i hauríem d'estar col·laborant? Ja ho hem dit. En el tema de les assegurances, en el tema de les fronteres i en el tema dels fitosanitaris. Jo crec que ahí realment és on hauríem d'estar col·laborant, on hauríem d'estar treballant de la mà, perquè ja li dic que són reptes molt importants, són factors de competitivitat molt importants i que ahí hi ha una deficiència de col·laboració molt important, i de resposta a les expectatives dels nostres llauradors, i de resposta a necessitats reals dels nostres llauradors o d'allò que va directament a les rendes, com hui ací de matí estem ficant de manifest.

Per tant, col·laboració en tot allò que ens deixen col·laborar n'hi ha, i en el que no, mos agradaria tindre eixa col·laboració i poder treballar de la mà.

I després, bé, quan parla d'intervencions del Grup Popular, que dubta si seria necessària, jo crec que hui si algú no deuria parlar de la flexibilitat ací de les intervencions és vosté, que mos ha demanat una intervenció única per a les dos compareixences i mos l'ha fet de 20 minuts. Ha fet com si foren les dos. I no hi ha hagut ningun problema i tots hem estat encantats d'escoltar-lo i de seguir el ritme que vosté ha marcat per a esta compareixença.

Aleshores, jo crec que el que el senyor Giner haja fet ús del seu temps i haja pogut dir el que pensava en relació a esta compareixença, era el mínim que mosatros podíem desitjar i podíem esperar del senyor Giner i de la dinàmica d'estes compareixences.

Jo, en resposta al que ha dit el senyor Pañella, que diu que hi ha hagut algun dubte en la meua interpretació de les seues paraules, pot ser, perquè, efectivament, no he contestat què estàvem fent mosatros en relació a un problema tan important com el dels fitosanitaris. Perdone. Havia entés que vosté havia posat de manifest el problema, però no m'havia preguntat.

Ja que pregunta, en un moment li ho dic. Dos temes. Un de caràcter de futur, que crec que és importantíssim: innovació i investigació al servici del problema dels fitosanitaris i dels residus, projecte Zero. Jo crec que ja l'hem presentat en alguna ocasió, o ja estem treballant-lo amb el sectors i amb els mitjans.

Necessitem tindre protocols de tractaments i d'actuació per a totes les produccions de la nostra agricultura, que permeten que arriben les fruites als mercats sense ningun residu i sense ninguna. que no quede ningun tipus de fitosanitaris, perquè és de la forma que estarem assegurant evitar problemes allí. I perquè, a més, hi han coneixements suficients, coneixements que vénen de l'agricultura tradicional, de l'agricultura ecològica, de la lluita integrada, que mos permeten fer-ho. I a més, hem de fer-ho disminuint els costos de producció.

Per tant, és un objectiu doble: tindre eixe fruit de qualitat i tindre'l a menor cost que amb tractaments que ara s'estan fent.

Però, clar, ahí tornem a xocar amb la idea que puguen entrar altres fruits que competisquen sense eixes condicions. Si la reglamentació s'aplicara igual per a tots, mosatros, amb eixa possibilitat, faríem de la nostra citricultura la més competitiva possible, i estaríem donant instruments reals i de molt de futur als nostres llauradors.

Però, a més, ¿què hem fet també en relació a això i en relació, efectivament, al govern que té les competències? Hem treballat amb ells i hem aconseguit que se canviara la proposta de la Comissió de Medi Ambient del Parlament Europeu, que es va presentar el 18 de desembre, que era nefasta per als interessos dels llauradors. I la que es va aprovar en Estrasburg, sense ser la que mosatros voldríem, amb eixe treball que s'ha fet en les administracions, ha aconseguit millorar-la. I en relació als cítrics, s'ha millorat, no aixina en relació a altres produccions de la nostra comunitat.

I jo mateixa vaig estar en Estrasburg amb tots els europarlamentaris treballant de valent per aconseguir que votaren les nostres propostes i fer una possibilitat més real per a la nostra agricultura. O sia, que sí que estem treballant, no sols era una declaració d'intencions i una declaració de la preocupació que tenim en relació a eixe problema, que és molta, sinó que, efectivament, l'hem acompanyada de treball en este temps i l'anem a acompanyar de més treball en el futur, com li acabe de dir.

Moltes gràcies, senyor president.

(Ocupa la presidència el president, senyor Josep Maria Pañella Alcàcer)

El senyor president:

Agraint-li a la senyora consellera la seua presència ací, alcem la sessió i fins a una altra.

(S'alça la reunió a les 11 hores i 59 minuts)

