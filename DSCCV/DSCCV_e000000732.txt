Comissió d'estudi sobre la possibilitat d'una reforma àmplia de l'Estatut d'Autonomia de la Comunitat Valenciana per a adequar-lo a les necessitats actuals realitzada el dia 15 de setembre de 2014. Comença la reunió a les 10 hores i 35 minuts. Presideix el diputat senyor Rafael Maluenda Verdú. Reunió número 1/IV.

El senyor president:

Senyories, es reprén la sessió de la Comissió d'estudi sobre la possibilitat d'una reforma ampla de l'Estatut d'autonomia de la Comunitat Valenciana per adequar-lo a les necessitats actuals.

La presidència, en primer lloc, d'acord amb la mesa, en absència de la secretària titular d'esta comissió, a l'igual que ja hem fet en la passada reunió, acceptem com a secretària accidental de la comissió la persona més jove disponible de la comissió, com per analogia se fa per a elegir els càrrecs de la mesa. No obstant, també vull deixar constància que si en algun moment s'incorporara la secretària titular. , no solament això, o qualsevol diputat de qualsevol altre grup que no siga el grup majoritari membre d'esta comissió, ocuparia també accidentalment eixa secretària; llevat en el cas de la senyora Ninet, que és la titular, que en tot dret ostentaria eixe càrrec.

Dit açò, passem a l'ordre. Bé, en primer lloc, pregue, com va a haver-hi votació, pregue se comprove el quòrum perquè quede constància en el Diari de Sessions.

(El secretari passa llista per tal de comprovar si hi ha quòrum)

Moltes gràcies, senyor secretari accidental.

Propostes de treball dels grups parlamentaris. Debat i votació

El senyor president:

Com saben les seues senyories, perquè a més s'ha remés a tots els membres de la comissió presents i absents, la proposta que s'ha presentat per registre públic per a petició de documentació. En este cas era una proposta del Grup Parlamentari Socialista, que se va presentar en temps i forma, i una altra del Grup Parlamentari Popular, que també s'ha presentat en temps i forma.

En la passada sessió vam acordar que la votació de la petició de documentació del Grup Socialista se votaria conforme estava previst en el calendari en la sessió de hui, igual que qualsevol altra que se presentara. En este cas ha sigut del Grup Popular.

Doncs bé, si els pareix, passem a votar, en primer lloc, passem a votar la proposta del Grup Parlamentari Socialista que figura com annex al document que van presentar en registre d'entrada el 29 de juliol i que està ordenat com a número 9 en la proposta.

Per tant, vots a favor de la proposta del Grup Parlamentari Socialista? Vots en contra? Abstencions? Gràcies. 8 abstencions, ningun vot a favor i ningun vot en contra. En no haver-hi ningun vot a favor, no prospera la proposta del Grup Parlamentari Socialista, donat que ningú ha vingut a defensar-la o a votar-la favorablement.

Correspon ara que votem la proposta que fa el Grup Parlamentari Popular, de data 10 de setembre, registre d'entrada 93. 429, que són quatre punts, que supose que se poden votar els quatre conjuntament. Però abans de la seua votació, si el grup proponent vol.

Té la paraula el senyor Bellver.

El senyor Bellver Casaña:

Sí, abans de parlar de les propostes que porta el Grup Parlamentari Popular, i que bé, ho fem en una comissió que va ser convocada i acordada per la comissió, quan estaven participant tots els grups parlamentaris, hui, com li dia, portem una proposta de documentació que entenem que podria contribuir a facilitar i a suplementar el debat parlamentari que s'hauria de produir en esta comissió.

Per tant, estem donant compliment a una cosa que va acordar en el seu dia la comissió, com els dic, amb la presència de tots els grups parlamentaris.

Jo sí que voldria, una vegada més, lamentar el fet que els grups parlamentari de l'oposició hagen abandonat esta comissió. I vull anunciar i que conste en acta que al llarg d'esta setmana vaig a, formalment, intentar parlar amb els grups de l'oposició, amb els síndics dels grups de l'oposició per a intentar, com els dia, que recapaciten i que tornen al si d'esta comissió per a poder debatre, per a poder, com vam dir en la comissió anterior, en la casa de la paraula, en la casa dels valencians, en la casa del debat parlamentari, poder mantindre un debat sobre qüestions que considerem importants per al funcionament de la nostra institució i que crec que sincerament sí que formen part del que els valencians estan demanant en estos moments als seus representants polítics.

Dit açò, tenim una altra comissió convocada. Com recorden vostés, esta comissió per a l'aprovació de la documentació que volíem sol·licitar a La Generalitat i a les institucions autonòmiques. I una altra en què es va acordar les compareixences que els grups parlamentaris entenem que han de portar-se a cap.

Però l'objectiu fonamental d'esta comissió, com vam dir ja en el debat plenari, l'objectiu fonamental d'esta comissió és poder confrontar idees, poder acordar qüestions importants per als valencians. En la mesura que els grups de l'oposició han abandonat esta comissió, no té massa sentit el seu manteniment. Però, en qualsevol cas, anem a viure la següent comissió, mosatros anem a presentar al llarg d'esta setmana la petició de compareixences que entenem que serien interessants per al treball d'esta. I hui anem a votar a favor i anem a traure endavant la proposta que vam presentar en el seu moment respecte a la documentació que enteníem necessària.

I com saben, perquè aixina ha estat registrat, demanem al govern valencià que es dirigisca al Consell Jurídic Consultiu perquè emeta dictamen sobre la reducció del nombre de diputats en Les Corts, l'elecció d'un terç dels diputats per juntes electorals de zona i, en conseqüència, la modificació de la Llei electoral valenciana, aixina com la seua reconsideració, com la reconsideració de la figura de l'aforat. Demanem també informe a La Generalitat sobre la possibilitat de realització d'una reforma ampla de l'Estatut d'autonomia de la Comunitat Valenciana que profunditze en la millora de la qualitat democràtica, sent la voluntat que va impulsar l'aprovació d'esta comissió d'estudi, que recordem va ser aprovada pel Ple de Les Corts el passat dia 17 de juliol, i l'elaboració d'un estudi poblacional de les comarques de la Comunitat Valenciana atenent les adscripcions de població per les juntes electorals de zona, seguint també, com els dia, allò acordat pel Ple de les Corts Valencianes.

I com altra de les qüestions que va aprovar el ple, demanem l'estudi del nombre d'aforats existents en l'àmbit de la Comunitat Valenciana, en atenció al càrrec que exercixen, en especificació d'esta, i la normativa que dóna cobertura a dit aforament.

Estes són les propostes que el Partit Popular porta a esta comissió, com li dia. Entenem que són peticions de documentació que poden contribuir a millorar la qualitat, que poden contribuir a ajudar a esta comissió a traure endavant les seues propostes.

El senyor president:

Moltes gràcies, senyor Bellver.

Efectivament, senyor Bellver, la presidència per a eixa nova sessió que vosté ha mencionat, no solament és que ho recorda ara en finalitzar la sessió, sinó que també convocarem, com és preceptiu, no solament els diputats presents, sinó també els absents, si són membres d'esta comissió. I també recordarem el termini del dia 19 per a la presentació de propostes de compareixença.

Doncs bé, feta la defensa per part del senyor Bellver, la proposta que fa el Grup Parlamentari Popular, passem a votar-la. Vots a favor de la proposta de sol·licitud de documentació que contempla l'escrit 93. 429? Vots a favor? Gràcies. Vots en contra? Abstencions? Per 8 vots a favor, ningun vot en contra i ninguna abstenció, o siga, per unanimitat dels diputats presents queda aprovada.

Senyories, conforme dia, recorde que el dia 19 finalitza el termini perquè els grups parlamentaris puguen presentar propostes de compareixences a la comissió. I que en la sessió del dilluns dia 29, a les deu i mitja, farem el debat d'eixes propostes.

No obstant, com he dit anteriorment, a cadascuna de les seues senyories, a tots els membres de la comissió, se recordarà esta data i este compromís.

Senyories, se suspén, per tant, la sessió fins al dia 29 a les deu i mitja.

Moltes gràcies.

(Se suspén la reunió a les 10 hores i 45 minuts)

