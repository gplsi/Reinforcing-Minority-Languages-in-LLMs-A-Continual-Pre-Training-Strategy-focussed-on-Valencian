Comissió d'Agricultura, Ramaderia i Pesca realitzada el dia 25 d'octubre de 2007. Comença la reunió a les 12 hores i 3 minuts. Presideix el diputat senyor Josep Maria Pañella Alcàcer. Reunió número 3.

Proposició no de llei sobre la promulgació d'un decret d'ajudes extraordinàries dirigides als sectors agraris afectats per la pedregada d'agost de 2007, presentada pel Grup Parlamentari Esquerra Unida-Bloc-Verds-IR: Compromís (RE número 1. 890, BOC número 13)

El senyor president:

(Inoïble)

(La senyora secretària passa llista per tal de comprovar l'existència de quòrum)

Comencem el primer punt, que és lectura i aprovació, si s'escau, de l'acta de la reunió anterior. Tots els senyors diputats i diputades la tenen en la seua carpeta. Si tenen alguna observació a fer al respecte i, si no, procedim a la votació. Per assentiment.

Arribat a este punt, indubtablement, jo he d'abandonar la presidència perquè precisament els dos punts que hi ha en l'ordre del dia són punts que presenta el meu grup i, per tant, he de defensar-los. Aleshores, es farà càrrec el senyor vicepresident de la presidència.

(Ocupa la presidència el vicepresident de la comissió, senyor Eduardo Ovejero Adelantado)

El senyor vicepresident:

El senyor Pañella Alcàcer:

Moltes gràcies.

La motivació és clara, ja se va dir inclús en altres intervencions que hem tingut ací i en el plenari ja s'ha citat. Pense que és important, és urgent que amb la màxima rapidesa se puga fer un decret per a les ajudes en relació a les pedregades que vam tindre. Ho dic perquè a més hi ha una situació pendent, que cada vegada que parle d'això la cite, que són les ajudes dedicades a la cirera, precisament per les adversitats climatològiques que hi han hagut també al llarg de l'any. Estes ajudes tenen. Es té des de la conselleria fa mesos un esborrany de decret, però que no acaba d'eixir. I ho lligue perquè realment, territorialment, hi ha llocs on se sumen el problema de la pedregada i el problema de la cirera i cauen en el mateix territori. Per tant, és importantíssim precisament que donem una solució quan realment hi ha poblacions que pràcticament els recursos econòmics basats en l'agricultura han desaparegut pràcticament al cent per cent.

Eixa és la sol·licitud, la sol·licitud és que realment se faça un decret ràpidament, el més ràpid possible -i agarre paraules del programa del Partit Popular-, que aquelles ajudes que realment tarden no serveixen per a res. I, per tant, jo pense que això és una situació que haguera hagut de ser d'urgència i que estem a mesos d'haver-se produït el problema i encara no s'ha donat solució. I, per tant, reclamem que estes ajudes vagen en diverses línies tant en ajudes directes als llauradors, ajudes directes que moltes vegades tenen la temptació que siguen a base de préstec. I cal recordar que la situació del camp valencià, la situació de l'agricultor valencià no li va permetre un endeutament superior al que en este moment ja té.

Per tant, estem parlant d'ajudes directes basades sempre, lògicament, als productors. Estem parlant d'ajudes per al que és la millora d'instal·lacions o el refer les instal·lacions tant pròpiament agrícoles com d'edificacions que han sigut afectades, com maquinàries que podrien ser en estos casos. Demanem també que el sistema siga el més simple possible, demanem que el sistema siga el més simple possible i que hi haja un accés ràpid a tot ell. Demanem que hi haja també desgravacions fiscals, a més de l'IRPF i sobretot el tram autonòmic on tenim nosaltres, diguem, una capacitat de decisió.

I, per tant, en eixa amplitud de mires, ja dic, sobretot, com ja he dit, per recapitular, no crec que s'haja de fer molt més llarg, és dir simplement que amb la màxima rapidesa hi haja un ventall d'ajudes directes als agricultors afectats per esta pedregada.

Moltes gràcies.

El senyor vicepresident:

El senyor Lozano i Pastor:

Gràcies, senyor president.

Senyories.

El Grup Parlamentari Socialista va a votar a favor de la proposta, encara que entenem o ens haguera agradat que haguera estat un poquet més especificada quant a les qüestions. Perquè, per un costat, en l'etapa socialista començàrem tot el tema de les assegurances agràries que cobrien una part i que després el Partit Popular ha seguit també mantenint. I eixa part és la que quedaria coberta, tot el que serien les pèrdues produïdes en la producció.

No obstant, sí que m'agradaria apuntar, com altres vegades i en altres ocasions hem fet ja en esta comissió quan hem tingut qüestions d'este tipus, les coses que no estan contemplades en el que serien les assegurances i que caldria prendre nota per a intentar incidir, com serien: els danys produïts en els camins i en tot el que són infraestructures públiques.

En segon lloc, unes ajudes que anaren directament a aquells arbres que per conseqüència de les pedregades s'hagueren vist afectats en la seua llenya i que, lògicament, afectaria a l'any següent en la seua producció. I altres vegades ja s'ha fet, tot el que serien ajudes a partir dels fitosanitaris perquè cicatritzen amb condicions.

I també podrien en el decret contemplar unes ajudes a través dels ajuntaments per a pal·liar l'atur estacional que es puga produir en estos pobles, que és veritat que cada vegada hi ha menys llauradors i és veritat que n'hi ha més gent de fora que ve a fer-los. Però que, no obstant, n'hi ha ahí uns quants jornals que se perden, perquè sobretot les cooperatives no tenen capacitat, tenen les despeses fixes, es mantenen encara que tinguen inactivitat com a conseqüència de no tindre produccions amb les quals estar treballant.

Per totes estes raons, que jo crec que són òbvies i importants, i sobretot perquè la situació del camp, i sobretot més que del camp dels llauradors, no és la millor que està travessat el llaurador, homes i dones del camp, seria bo que s'aprovara este paquet de mesures per a solucionar els problemes produïts per la pedregada.

Gràcies.

El senyor vicepresident:

El senyor Giner Giner:

Moltes gràcies, senyor president.

Jo albergava l'esperança, i li ho dic sincerament, -il·lús de mi- que este punt el retiraria vosté en representació del seu grup. Perquè no tan llarg com ahir mateixa es va produir un debat en referència clara al mateix contingut. I per part de la senyora consellera ja es va deixar ben patent que la conselleria estava realitzant l'estudi del que havia de ser l'ordre que tindria la immediata publicació en breu en el diari oficial de la Generalitat valenciana. Per tant, per això li dia que albergava eixa esperança, perquè, amb coherència en el debat produït ahir i per economia de temps, allò lògic és que este punt almenys, no tant el següent, seria retirat per part del seu grup, ja que estem reiterant, reproduint, un debat i una informació que ja es va donar amplament en el context del ple d'ahir per la vesprada.

Vosté tan sols ha introduït una novetat, per qualificar-la d'alguna manera, però que no està plasmada en el contingut de la proposta que es planteja, que es fera amb més rapidesa, a nivell de desig. També es va manifestar ahir al ple. Per tant, ahir la mateixa consellera d'Agricultura va fer menció de les ajudes que s'estan estudiant, que s'estan arbitrant per part de la Conselleria d'Agricultura, que van a vore la llum molt prompte en el diari oficial de la Generalitat. I va fer menció, i vull expressar-ho clarament, -reiterar eixe fet ací en la comissió- que eren ajudes que venien -ho va dir literalment- a complementar -les d'assegurances-, que anaven molt més enllà de les assegurances i que havien de ser enteses així, com a complementàries, un poc al fil del que plantejava com a inquietud el representant del Grup Socialista.

Per tant, el meu grup considera que este tema no és procedent. Ja l'ordre de la conselleria està en tramitació, en tramitació administrativa ordinària, i està pendent de la immediata publicació, com ja li assenyalava anteriorment.

A més, anirà més enllà inclús del que es planteja en esta proposició no de llei, un poc en la línia del que després tindrem ocasió de debatre, que hem introduït en una esmena que li hem plantejat al seu grup, que espere que admeta. I, per tant, esta proposició no de llei, jo el que li demanaria al senyor representant del Grup d'Esquerra Unida és que la retirara. En cas contrari, el meu grup votarà en contra per les raons expressades.

Moltes gràcies, senyor president.

El senyor vicepresident:

El senyor Pañella Alcàcer:

Comence pel final. No, retirar-lo no. Si vostés admeten que ja s'està treballant en eixa línia és una confirmació de què és necessari. La proposició estava presentada en el seu moment i pense que de forma necessària i aixina està en la comissió, perquè s'ha presentat en temps i forma. I el fet que ahir parlàrem, realment parlem de moltes coses moltes vegades. Perquè jo també, com li he dit i li he de recordar, he parlat del decret de les ajudes i els efectes que ha tingut sobre el cultiu de la cirera. Eixes ajudes, això va passar abans de la present legislatura, ho he dit diverses vegades, i l'esborrany està en la mateixa situació que estava i no acaba de publicar-se i per tant ahí no tenim cap solució.

Jo he dit abans i reitere paraules, perquè preferisc utilitzar moltes vegades arguments que vostés mos fan i per quan coincidim sobretot, sobretot quan vostés diuen que una ajuda fora de temps no és una bona ajuda. I en este tema hi ha hagut ja temps per a estar. És a dir, el que ahir es digueren i hi haja voluntat i hi hagen accions, ratifique a més que pense que la tasca que estem fent ací és positiva. De fet, les preguntes estaven presentades i això ha servit, pense que sí, per a traure el tema i que això incentivara eixes actuacions, me pareix molt bé.

Per tant, jo pense que hi ha un aspecte, i és la màxima rapidesa. Jo pense que el tema d'ací és que això està presentat en temps i forma, si estan d'acord s'aprova i si no estan d'acord no s'aprovarà. No obstant, tenen la llibertat, indubtablement, tots els grups de fer-ho.

Sobre el que vosté em deia, senyor Lozano, efectivament, jo podria estar d'acord que podria haver fet una major amplitud en l'expressió. Se va intentar en el seu moment per accions també de la situació, quan és esta situació una situació d'urgència i la màxima rapidesa és la que li va a donar efectivitat a les ajudes o no. Per tant, se va plasmar la intencionalitat. Indubtablement es podria haver fet, però tampoc queda res, perquè se plasma la intencionalitat i a partir d'ahí es veu que el procés és el que ara el senyor Giner ens estava dient, que se fa una proposta de decret, un esborrany que se negociarà, supose, amb les organitzacions professionals agràries, que se parlarà amb ells. I ahí és on se poden introduir tots els punts que nosaltres podríem dir-ne molts i deixar-mos molts i ahí estaria.

Per tant, jo pense que la votació és procedent, i per tant la mantinc. Els agraïsc la seua postura al respecte. I, reconeixent que efectivament en el debat d'ahir la consellera va parlar d'estos temes, pense que no està de més que arribem a la seua votació perquè és on manifestem la nostra voluntat de tirar endavant o no. I açò està presentat. Jo ho entendria si açò ho haguera presentat després del debat d'ahir, però estava presentat prèviament. I, per tant, considere que sí que s'ha de prendre en consideració.

Gràcies.

El senyor vicepresident:

El senyor Giner Giner:

Moltes gràcies, senyor president.

És que posa vosté en dubte el que es va comunicar per part de la consellera respecte a la immediata publicació de l'ordre? Jo crec que no es pot posar en dubte. Evidentment, vosté va presentar una proposició no de llei amb anterioritat al debat que es va produir ahir, però en un règim parlamentari normal, i en esta institució com en qualsevol altra, quan es produïxen uns fets afegits a les circumstàncies, com és el cas, perfectament és normal i procedent plantejar, com ha fet el meu grup, la retirada d'esta proposició no de llei.

Mire vosté, vosté planteja en esta proposició no de llei que es promulgue un decret d'ajudes extraordinàries dirigides als sectors agraris afectats per la pedregada d'agost del 2007. Me pareix molt bé. Vosté demana això en un moment determinat. Però és que a posteriori, i ahir en el debat, això expressament, eixe decret d'ajudes expressament, i ampliat, va ser anunciat en el Ple de Les Corts per part de la senyora consellera.

En eixe sentit, li plantejava -crec que de manera coherent- que el més raonable és que vosté retirara esta proposició no de llei, perquè el que pretén vosté, ja s'ha fet públic, ja s'està portant a cap per part de la Conselleria d'Agricultura. El que es va dir ahir en el ple per part de la consellera no és baladí. És va anunciar la immediata publicació, precisament el que vosté demanava. És obvi que, per tant, està de més la proposició. Està, per altra part, en el perfecte dret vosté, en representació del seu grup, de mantindre la proposició no de llei; però mosatros també estem en el nostre dret, entenent les raons que acabe d'exposar-li, de votar en contra d'eixa proposició no de llei per entendre que és improcedent i que es produïx en un moment en què el que es demana ja està fet per part de la conselleria i va a tindre una immediata publicació el decret que sustenta la seua proposició. No res més.

Moltes gràcies, senyor president.

El senyor vicepresident:

Proposició no de llei sobre l'aplicació de reduccions de les càrregues fiscals al sector agrari valencià afectat per la pedregada caiguda en agost de 2007, presentada pel Grup Parlamentari Esquerra Unida-Bloc-Verds-IR: Compromís (RE número 1. 891, BOC número 13)

El senyor vicepresident:

El senyor Pañella Alcàcer:

Sí, molt breument, perquè les argumentacions són les mateixes que hem dit abans. I el fet d'anar en dos proposicions no de llei és perquè una afecta el Consell i l'altra afecta el govern de l'estat. Per tant, les motivacions són les mateixes, simplement la proposició va en mires d'allò que li correspon a l'estat per les competències que té. Per tant, va separat i no vaig a estendre'm més en els raonaments perquè són exactament els mateixos.

El senyor vicepresident:

El senyor Giner Giner:

Sí, també molt breument.

Jo crec que és meridianament clara l'esmena que proposa el nostre grup, que, en síntesi, el que reclama és que, mantenint el sentit i l'esperit de la seua proposició no de llei -que ja li avance que estem completament d'acord-, s'introduïra que s'apliquen eixes reduccions de càrregues fiscals al sector agrari valencià, afectant no tant sols les pedregades del mes d'agost, sinó també les de setembre. No res més.

El senyor vicepresident:

El senyor Pañella Alcàcer:

No hi ha cap problema, s'accepta indubtablement

(inintel·ligible)

. s'amplie.

El senyor vicepresident:

Entonces, señorías, si les parece, suspendemos un minuto y aclaramos. ¿Vale? Gracias.

(Se suspén la reunió a les 12 hores i 20 minuts)

(Es reprén la reunió a les 12 hores i 26 minuts)

El senyor vicepresident:

(Inoïble)

El senyor Pañella Alcàcer:

Gràcies, senyor president.

Simplement el que cal dir és que pensem que ha arribat a bon port i que pense que és important el fet que ens unim davant d'esta situació. Les meues paraules sempre han estat des del primer dia que la situació de l'agricultor, no vull dramatitzar, però és una situació molt difícil, i per tant agarrant la necessitat de les ajudes, sobretot quan estan en estos moments. , sobretot perquè són cultius que afecten zones moltes vegades que les seues possibilitats econòmiques són molt limitades. Per tant, pensem que és important, important actuar i actuar ràpidament. En este cas estem tots de comú acord al govern de la nació per tal que, a la màxima rapidesa també, traga les condicions necessàries per tal de poder ja tindre les desgravacions necessàries a partir del primer moment.

No crec que falte fer cap afirmació. Estem d'acord. Estem d'acord també en les correccions que des del Partit Popular se'ns han posat. És una ampliació i. la que ens ha fet també el PSOE per una

(inintel·ligible)

Per tant no hem de dir res més que agrair a tots la postura i fer força perquè açò. , i demanem perquè es faça tota la força possible perquè açò siga real.

Moltes gràcies.

El senyor vicepresident:

El senyor Lozano i Pastor:

Gràcies, president.

Sí, mosatros hem votat que sí, a més hem recolzat la moció que hem fet entre els tres perquè, lògicament, ja és habitual que sempre que ocorren estes qüestions el Ministeri d'Hisenda, a nivell de l'estat, intervé en tot el que són els impostos que afecten els llauradors en els dos vessants: en el que és la reducció dels mòduls i el que és l'IBI, que després compensa als ajuntaments. Per tant, hem votat que sí.

I sobretot m'agradaria dir que la diferència entre mosatros i el Partit Popular és que és en la primera, perquè senzillament estàvem recolzant el mateix que ha fet la senyora consellera, o que diu que anava a fer. No sé per què vostés han votat que no. Perquè, de veritat, si és el mateix, més força farem si li diguem a la consellera que estem tots d'acord que ho porte a cap més recolzada se trobarà i millor ho faríem entre ells.

Lògicament ací, almenys mosatros ho entenem aixina, mos plantegem i diem que sí perquè volem ser solidaris amb els llauradors i sobretot ser lleials amb el govern valencià, perquè de vegades mos fa l'efecte que la vara de mesurar que se té és diferent quan és

d'ací o quan és

d'allà.

Per tant, en este cas jo els agrairia que una altra vegada tingueren en compte estes qüestions, perquè jo crec que és bo que treballem tots en la mateixa línia, per vore com resolem els problemes dels llauradors i ramaders i llauradores d'esta terra.

Moltes gràcies.

El senyor vicepresident:

El senyor Giner Giner:

Moltes gràcies, senyor president.

Jo crec que em faig portaveu del sentir d'alguns membres d'esta comissió, si li agraïm que de tant en tant es faça algun valencianisme com el que ha fet vosté, acostumats a molts castellanismes en què incorreguem moltes vegades tots.

El meu grup ha votat a favor sense dubtar d'esta proposició no de llei. Però la diferència entre la posició del meu grup i la del Partit Socialista, al fil de la intervenció del senyor Antonio Lozano, és important, és substancial. Perquè en la proposició anterior jo he manifestat clarament que la consellera no sols va anunciar, sinó que a més va dir que era immediata la publicació del que es pretenia en la proposició no de llei anterior. Immediata la publicació del decret. Ara, mosatros, com a grup, estem desvanits de vore que s'ha produït una unanimitat en este punt.

Perquè, miren vostés, resulta absolutament intolerable el tracte discriminatori que ha patit la Comunitat Valenciana -igual que vosté coneix molt bé el món de l'agricultura- per part del govern de l'estat en esta matèria, precisament en esta matèria. Un tracte discriminatori que a totes llums és innegable. Quan en supòsits -i ho saben-, quan en supòsits semblants, pareguts, de pluges, de gelades o de pedregades s'ha vist afectat el sector agrari d'altres comunitats autònomes, de comunitats autònomes distintes de la valenciana, el govern central ha acudit en auxili -i està molt bé- d'eixes comunitats autònomes, d'eixos agricultors, amb ajudes concretes, directes, amb beneficis fiscals, reduccions de l'IRPF, de l'IVA o de l'IBI, com assenyalava en la seua intervenció el senyor Lozano. I no diga que no, perquè li puc donar exemples. No, és que li puc donar exemples.

(El senyor Lozano diu: «No és veritat. »)

Sí, mire, li vaig a donar un exemple molt clar, que demostra que el que jo estic dient és veritat, que demostra que el que jo estic dient és veritat.

Després de les tempestes de maig de 2007, després d'eixes tempestes, a Castella-la Manxa, per ficar-li un exemple, o a Castella-Lleó, o en Madrid o en Extremadura va ser precisament -fixe's vosté, senyor Lozano-, va ser precisament la vicepresidenta, senyora Fernández de la Vega, precisament la vicepresidenta, la que va firmar la proposta d'un reial decret llei pel qual es venia en auxili dels agricultors d'eixes comunitats autònomes. I li reitere que em pareix molt bé, que em pareix molt bé. Però també em pareixeria molt bé que els agricultors valencians tingueren un tracte idèntic o paregut, almenys paregut.

La senyora vicepresidenta, que és cap de llista del seu partit per València per a les pròximes eleccions, ¿no considera la senyora vicepresidenta que els agricultors valencians, que els nostres agricultors són exactament igual de mereixedors que tinguen iniciatives al seu favor com estes que jo li he relatat, tal com ha fet amb els agricultors de Castella-la Manxa, o Castella-Lleó, o Extremadura o Madrid en situacions d'adversitat paregudes a les que hem sofrit mosatros ara? I mentres aleshores va tindre eixe tracte, ara no l'hem tingut.

Per això jo em felicitava en nom propi i en nom del meu grup que s'haguera suscitat una unanimitat respecte a l'hora de reclamar el que és nostre.

El senyor vicepresident:

El senyor Giner Giner:

. com a valencians.

Moltes gràcies, senyor president.

El senyor Lozano i Pastor:

Gràcies, president.

El senyor vicepresident:

El senyor Lozano i Pastor:

Mire, senyor Giner, jo puc entendre que estem en campanya electoral i que vosté portava el guió escritet, perquè havia de dir el que havia de dir.

A partir d'ahí li vull dir una qüestió. Vostés. És que vosté partix de la base que el que diu la consellera va a missa. Vostés encara no han pagat els danys que se van produir en la gelada de 2005, de febrer. Encara queden llauradors que encara no han cobrat. I vostés estan dient que Madrid? Madrid quan va vindre eixe problema no sols va intervindre en les assegurances, que vosté sap, i si no ho sap li ho dic jo, que el 50% de les ajudes a les assegurances vénen del Ministeri d'Agricultura, sinó que a més va intervindre en mòduls i va intervindre a IBI. I vosté ve ací ara, en campanya electoral, donant-mos lliçó? Tant de bo me l'haguera donat al revés; en la primera haver-la també recolzat perquè anava en la mateixa línia de cara als llauradors. Però vostés ara no estan en eixa campanya de resoldre els problemes dels hòmens i dones del camp. Estan ara en l'altra campanya, en l'electoral, que significa ficar a caldo i tot el que faça falta contra Madrid i contra la nostra portaveu, que li he de dir que és la millor que podíem tindre els socialistes en la pròxima campanya.

Gràcies.

El senyor vicepresident:

El senyor Giner Giner:

Senyor president.

El senyor vicepresident:

El senyor Giner Giner:

Moltes gràcies.

Jo no estic en campanya electoral. Em pense que ja m'he fet fins i tot massa major per a estar en campanya electoral. Però m'alegre molt, perquè escoltant-lo a vosté dóna la impressió que la senyora vicepresidenta ha de ser una persona molt preocupada per les nostres qüestions, i particularment per l'agricultura. Sí, sí, sí, molt preocupada i molt assabentada de la realitat valenciana. Només que fa errors d'un milió de diferència doblant. Però bé! En tot cas, jo no estic en campanya.

Jo li he reiterat que n'hi ha una diferència, i li torne a dir que eixa diferència és substancial. Vosté ha dit que li haguera agradat que haguérem votat en la primera proposició. La primera proposició era infumable després d'haver-se produir el debat que es va produir ahir.

I, per tant, el més coherent és que s'haguera retirat.

La diferència, la diferència és que el que es demanava en la primera proposició ja està concedit i ja està en marxa. I vosté sap, i li ho recordaré, li regalaré una fotocòpia del diari oficial de la Generalitat valenciana quan isca publicat el decret.

(El senyor Lozano diu: «No cal. »)

Eixa és la diferència respecte a esta segona. Perquè front a una acció del govern i de la Conselleria d'Agricultura que fica en marxa un decret que vostés demanen, ja està en marxa i a punt de vore la llum, està la deixadesa, l'oblit.

El senyor vicepresident:

El senyor Giner Giner:

. -acabe-, l'oblit del govern central que, mentres en altres comunitats, com jo li he dit, ha pres decisions, accions i ajudes, i ací no les ha pres.

El senyor vicepresident:

El senyor Giner Giner:

Moltes gràcies.

El senyor vicepresident:

(S'alça la sessió a les 12 hores i 36 minuts)

