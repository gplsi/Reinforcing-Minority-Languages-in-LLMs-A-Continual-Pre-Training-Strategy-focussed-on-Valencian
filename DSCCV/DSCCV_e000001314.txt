Comissió d'Agricultura, Ramaderia i Pesca realitzada el dia 21 de maig de 2009. Comença la reunió a les 12 hores i 58 minuts. Presideix el diputat senyor Josep Maria Pañella Alcàcer. Reunió número 10.

Proposició no de llei sobre l'elaboració d'un pla global per a pal·liar la crisi en l'apicultura valenciana, presentada pel Grup Parlamentari Socialista (RE números 32. 484, BOC número 139)

El senyor president:

(Inoïble)

. per la comprovació del quòrum.

(El senyor secretari passa llista per tal de comprovar si hi ha quòrum)

El senyor president:

Comprovat el quòrum, passem al primer punt de l'ordre del dia que és «lectura i aprovació, si escau, de l'acta de la reunió anterior». La tenen tots els senyors diputats i senyores diputades al seu abast, i si algú vol fer constar alguna cosa. I, si no es fa constar absolutament res, la donem per aprovada. ¿Es dóna per aprovada?

El segon punt és la informació de la presidència sobre l'informe de l'honorable senyor conseller de Medi Ambient relatiu al compliment de la Resolució 59/VII aprovada per la comissió en la reunió de 15 de maig de 2008. Disposen també vostés en les seues carpetes de la informació i, per tant, ¿eh? , passem al punt tercer.

jo la tinc; donava per descomptat que estava.

Ací, a on diu «Iniciatives. Comissió»,

¿eh? , el primer punt.

El senyor president:

Bé, simplement és la informació que vostés tenen allí també i, per tant, podem passar al punt tercer, que és la presa en consideració de la proposició no de llei sobre l'elaboració d'un pla global per a pal·liar la crisi en l'apicultura valenciana, presentada pel Grup Parlamentari Socialista.

Té la paraula.

La senyora Crespo Domínguez:

Moltes gràcies, senyor president.

Senyories, el Grup Parlamentari Socialista presenta aquesta proposició no de llei amb la intenció de plantejar una sèrie de mesures que estimem serien de gran ajuda i també molt convenients per a poder donar resposta a la crisi i les necessitats que pateix el sector apícola valencià.

Tots vostés saben molt bé la magnitud de la crisi que afecta de forma especial sectors tradicionals com són l'agricultura, pesca i ramaderia. L'apicultura valenciana tampoc s'escapa de les dificultats que porta esta crisi econòmica, i m'agradaria que les meues primeres paraules foren de solidaritat per a totes les persones que dediquen la seua vida a l'agricultura i que veuen perillar el seu futur, perquè és una activitat que agonitza i ha encetat el camí cap a la ruïna, si no són capaços de forma urgent de proposar mesures que garantixquen la seua supervivència. Per tant, en eixe sentit vaig a defendre la proposició no de llei.

L'apicultura valenciana és una activitat tradicional i molt arrelada en la Comunitat Valenciana, sent la nostra una de les regions que encapçalen la producció nacional de mel. Açò es deu a unes condicions climatològiques i botàniques idònies que fan que l'activitat agrària de producció de mel siga favorable. L'explotació apícola valenciana es caracteritza per diversos factors: per l'alt cost de la producció i comercialització de la mel; per la transhumància, que obliga els apicultors a realitzar desplaçaments dins del territori nacional en molt poc temps en busca de diverses floracions, fet que encarix considerablement la producció de mel;

(ininte­l·ligible)

. volum d'importació de mels per les comercialitzadores o grans cadenes alimentàries; per tindre la denominació d'origen Mel de Taronger; i per la falta d'ajudes per part de l'administració, en aquest cas, de la Conselleria d'Agricultura, Pesca i Alimentació, que no demostra un compromís clar amb el sector apícola valencià estratègic en el manteniment de la biodiversitat i que, en aquests moments, està immers en una crisi econòmica que arrossega des de fa anys.

D'aquests fets podem concloure que és necessària una sèrie de mesures que contraresten aquest mal moment dels apicultors valencians dedicats a tan noble activitat, però la veritat és que cada dia en són menys. Un dels problemes és la pèrdua de ruscos per malaltia, intoxicació o paràsits; també la sequera influïx en la conseqüència que té en la pol·linització dels nostres camps i boscos, eixa feina que de forma perfecta efectuen les abelles. ¿S'han preguntat com afectarà en un futur molt pròxim el dèficit de pol·linització en els nostres ecosistemes i també al nostre medi ambient, si de forma contínua desapareixen abelles? La conselleria, que és la que ha de gestionar les ajudes agroambientals, perquè té la competència en la matèria, mostra poca sensibilitat i es dedica a posar traves als apicultors, en lloc de facilitar-los la tasca

De tots els apicultors és sabut que eixe tipus d'ajuda és necessari per a sobreviure, i que es troben una ordre del 2008 per la qual es regulen les bases a l'ajuda al sector apícola per a la millora de la biodiversitat durant el període 2008-2013, molt poc viable, perquè les ajudes agroambientals que eixe pla definix no disposen d'un pressupost suficient. Tan sols 2. 700. 000 euros per a cinc anys, és a dir, una quantitat de 540. 000 euros per any, el que fa que sols 27. 000 ruscos cada any, a raó de 20 euros per rusc, es podran beneficiar de l'ajuda.

Senyors del Partit Popular, com veuen, és una xifra totalment insuficient. Si mirem el cens actual de la Comunitat Valenciana, on hi ha uns dos mil apicultors i aproximadament quatre-cents mil ruscos.

Però jo demanaria simplement la mateixa sensibilitat per al sector que tenen altres comunitats autònomes a on el pressupost per a les ajudes agroambientals apícoles ronda els dos milions d'euros per anys: multiplicat pels cinc anys d'aplicació del pla, fa un total de 10 milions d'euros. Estic convençuda de la bona voluntat de col·laboració del sector apícola valencià amb la conselleria per a crear una comissió apícola permanent de treball on es puga parlar sobre les ajudes agroambientals, i que siguen el reflex real del que necessita el sector apícola, perquè, si no han de contribuir a la supervivència dels nostres apicultors, de poc servixen.

Hui en dia està molt de moda parlar de preservació de la biodiversitat. Doncs, què millor que preservar els apicultors, que, amb els ruscos, fan una labor insubstituïble en la pol·linització de la flora autòctona, regeneren la vegetació en zones deteriorades per incendis o pluges torrencials, garantint així una correcta alimentació a insectes, mamífers, inclòs humans, que depenen de la producció de fulles, fruits o llavors, perquè, per desgràcia, els eixams naturals han desapareguts quasi tots, degut a la pressió humana o als efectes de la varroasi, i això vol dir que la raça autòctona d'abelles

es manté exclusivament en ruscos dels apicultors. Per tant, la conclusió ha de ser que les abelles són l'autèntic pilar on es sustenta la biodiversitat del nostre entorn i hem de fer tot el possible per a preservar la biodiversitat i eixa tasca està en les seues mans, senyors del Partit Popular.

És un repte que tenen, al qual arriben tard per no haver plantejat el seu compromís agroambiental amb el sector apícola dins del Pla de desenvolupament rural 2007-2013 de la Comunitat Valenciana. Però més val tard que mai, benvinguda siga l'orde del 22 de setembre de 2008, sempre i quan estiguen disposats a revisar-la i no es quede en paper mullat per als apicultors valencians.

No vaig a entrar en les consideraciones d'aplicació de l'ordre en qüestió, perquè els condicionants que allí es demanen són de difícil aplicació i crec que una majoria d'apicultors no podrà optar a les ajudes, però sí reiterar la creació d'eixa comissió de treball, a on siga el sector junt amb la conselleria els que puguen elaborar un esborrany nou on s'arrepleguen les necessitats reals de l'apicultura valenciana.

Un altre problema que patix el sector apícola valencià ve donat pels acords del Consell en els quals aproven mesures per a limitar la pol·linització encreuada entre plantacions de cítrics, 28 de març de 2008, més conegut com «decret de la pinyolada». En els últims anys, la publicació d'aquest decret de la pinyolada, que expulsava -i ho dic així, perquè no val la pena contar les guerres que entre el sector citrícola i apícola s'ha produït a conseqüència de la pinyolada-. , doncs, que obligava a traure dels camps valencians de cítrics els ruscos, ha causat nombroses pèrdues.

Fem un poquet d'història. Ajudes Pinyolada 2007 i 2008, primer ensurt: la Conselleria d'Agricultura confirma que des de la Comunitat Europea es prohibix indemnitzar els apicultors per l'aplicació del decret de pinyolada 2007 i 2008, no publicat, al considerar que l'orde del 23 de novembre de 2007 és una ajuda directa al productor i sols queda una eixida per a pagar les ajudes, amb el reglament

Les conseqüències per als apicultors d'aquest decret, que no sé fins a quin punt és legal, són retards en el pagament de les indemnitzacions als apicultors i no cobrar la totalitat del que li corresponga a cada apicultor que per llei es veja beneficiat amb més de 7. 500 euros a l'any per la pinyolada 2007 i 2008.

Les xifres són alarmants per als 930 apicultors beneficiaris de l'ajuda. 457 apicultors cobren una ajuda per menys de 3. 750 euros per any. Cap problema. Però 210 apicultors que cobren entre 3. 751 i 7. 500 euros per any, cobraran la totalitat corresponent a l'any 2007 i, segons decret 2008, sols la part fins a 7. 500 euros no consumida de l'any 2007, quedant pendent la resta. Però, encara més aberrant, 263 apicultors que cobren anualment 7. 500 euros o més, cobraran 7. 500 euros per a l'any 2007 i res més. Queda pendent de pagament la resta i l'ajuda de 2008.

Senyors del Partit Popular, s'han de buscar solucions, siguen les que siguen, per a garantir que els apicultors valencians, diga el que diga Brussel·les, eixos 473 que no tenen coberta la totalitat de l'ajuda, la puguen cobrar. I m'agradaria escoltar hui ací un compromís ferm que van a fer tot el possible per a buscar alternatives de pagament a les quals l'administració europea donarà el vistiplau. Ara bé, si la conselleria, per ella mateix, és capaç de compensar

els apicultors de les pèrdues que suposa l'abandó de la producció de mel de taronger, jo ja no tinc res més a dir.

Però vist el que s'acordà en el ple del Consell del 27 de març de 2009, on en un termini de cinc dies s'ha de col·locar els ruscos a les zones citrícoles -per cert, va ploure eixos dies, i a vore qui entra en els bancals en eixes condicions-, perquè estiguen allí des de l'1 d'abril al 31 de maig, on es podria, amb la nova normativa, com a molt, instal·lar 43. 000 ruscos en 88 municipis, ¿eh? . Un altre agreujant és que termes verges en queden pocs i topem amb vivendes disseminades, urbanitzacions zones lúdiques o esportives. , el que també limita els assentaments dels ruscos, aleshores, ¿què fem amb la resta dels ruscos, que són prop de quatre-cents mil? , ¿o amb els mil sis-cents sixanta i escaig apicultors?

Doncs, els enviem que esbrinen el nom, adreça, telèfon de contacte dels propietaris de les finques de cítrics existents en un radi d'un quilòmetre al voltant de la ubicació dels ruscos, a fi que els afortunats, dintre del termini contemplat en la normativa, obtinguen els permisos dels propietaris de les finques.

Miren, senyors del PP, no ens sorprén que el responsable del sector apícola de la unió, en unes declaracions el passat mes de març, diguera: «Los apicultores valencianos pasan de la cadena perpetua a la pena de muerte ante el desprecio de sus gobernantes. »

¡La Comunitat Valenciana és un referent en mel de taronger! A més, es pot produir amb pocs costos, perquè tenim el privilegi de ser els amos de la matèria primera, els tarongers. No desaprofitem tot açò, regulant de forma sensata i seriosa la producció de mel de taronger ací, a la Comunitat Valenciana, on resulta molt rendible posar ruscos en els camps de cítrics valencians; que no siga necessari canviar de província, sempre encarix el cost de la producció, per a obtindre un producte del qual hem d'estar orgullosos, la mel de taronger.

Altres factors també arruïnen el sector apícola: la importació de grans quantitats de mel que arribe de Xina o Argentina al port de València i que copen el mercat europeu. Però el més greu és que estem parlant d'una mel de mala qualitat, adulterada, ultrafiltrada fins a perdre el color en eixe procés, per a fer-la més líquida, però poc saludable. I la barbaritat més gran és que les grans cadenes comercials compren eixa mel a l'estranger i ens l'oferixen com a mel d'alta qualitat.

La conselleria, junt amb altres administracions de l'estat, hauria de modificar la normativa sobre qualitat i que en l'etiqueta apareguera la procedència de la mel, com s'exigeix a la mel ecològica. També establir un control exhaustiu dels components que porta la mel exportada, perquè sols així el sector podrà competir en el mercat per qualitat. En aquests moments, les exigències sanitàries de comercialització i producció de la mel autòctona són restrictives i punitives, cosa que no passa en la Comunitat Europea, en França, per exemple, i s'hauria de revisar.

I, per acabar, només unes paraules sobre la necessitat que té el sector d'obtindre subvencions que compensen els costos de les actuacions de prevenció, control, lluita i eradicació de les malalties de les abelles, però també que es faja un estudi que diga el que passa amb la varroasi o altres paràsits.

El que desapareguen les abelles és una cadena que fa que desapareguen altres insectes. Dic açò perquè estudis dels últims anys apunten i alerten d'una alarmant disminució d'insectes pol·linitzadors i d'una creixent disminució de la fertilitat de les llavors, i de sobra és conegut per tots nosaltres el paper de les abelles en la funció pol·linitzadora en el medi ambient.

Per aquestes raons que acabe d'exposar, però també perquè el que demane són ajudes necessàries perquè puga sobreviure el sector apícola valencià, m'agradaria que es solidaritzaren amb les propostes i aprovaren aquesta proposició no de llei que he fet en defensa dels apicultors valencians.

Moltes gràcies.

(Ocupa la presidència el vicepresident, senyor Eduardo Ovejero Adelantado)

El senyor vicepresident:

El senyor Pañella Alcàcer:

Gràcies, senyor president.

Bé. En principi, comencem ja manifestant-nos que anem a donar-li recolzament a la proposició no de llei que ha presentat el Grup Socialista, entre altres coses. per una multitud de raons.

Una primera perquè és bàsica. En el primer punt mos parla de reunir-se amb el sector apícola, per tant, amb aquells més directament. , amb els productors directament afectats per la situació i per l'aplicació del decret de la Generalitat valenciana, de mesures per a limitar la pol·linització creuada entre plantacions de cítrics, que és la base del problema, quan hauria d'haver sigut la base de la solució.

I, per tant, eixe primer pas és evident que s'ha de donar, que és la reunió amb tot el sector, la discussió amb el sector, l'avaluació d'allò que se vol proposar i que al final siga un instrument vàlid per a prendre decisions correctes.

En este moment, el projecte de decret de la Generalitat valenciana que hem citat, el de mesures per limitar la pol·linització creuada entre les plantacions de cítrics, les xifres que ens dóna són insuficients per a poder mantindre el sector apícola de tota la comunitat. Estem parlant que aproximadament va a permetre, o està permetent, un 10% dels ruscos censats per a posar-los en zones citrícoles. Permet, ho diem molt clar.

Si són 66 municipis a 650 cadascun, al voltant de 40. 000 ruscos els que se poden col·locar, quan tenim un cens de 400. 000.

Per tant, això, juntament amb les dificultats d'exigir el permís dels propietaris dels cítrics també, pels efectes lògicament que podria tindre, però que si realment el decret, les mesures que es proposen, donen solució al problema, podria ser innecessari. Sí es veritat que estem convençuts que donen la solució al problema.

Però el problema més greu és que desapareixen les indemnitzacions també com a conseqüència d'esta ubicació forçosa. I ahí és on ja ha entrat directament

(inintel·ligible)

. L'agricultura en general, l'apicultura valenciana no va a poder subsistir avui si no rep ajudes. I ho dic perquè -molt clarament, senyories- el fenomen de la globalització afecta realment. , perquè no és la globalització de la producció, sinó la globalització del comerç aquell que ens afecta a tots. Vol dir que hem de competir amb productes que es fan en països on els drets socials dels treballadors no estan contemplats, i els drets socials resulta que són costos.

Per tant, si d'alguna manera no se pot primar la producció d'aquells països que sí que realment tenen en compte estos drets socials de tots els treballadors, lògicament no anem a poder subsistir.

Jo sé que moltes vegades, o moltíssimes, és problemàtic el tema de les ajudes, sobretot problemàtiques per les normatives. Però també sabem, perquè he manifestat la meua postura molt clara, que els problemes amb les lleis espanyoles s'han de solucionar al parlament espanyol, el problema amb les lleis valencianes els hem de solucionar nosaltres, que som els legisladors ací a nivell de país i el problema amb les directives europees s'ha solucionar al Parlament Europeu.

I, per tant, quan aquella aplicació siga negativa per als productes del nostre país, ens hem de plantar i hem de demanar que a això es done solució. Quan es un problema normatiu, que es done solució normativa, i quan són altres tipus de problemes

(inintel·ligible)

Per tant, en eixa via que tenim un problema molt localitzat, i m'agradaria que coincidírem amb la valoració del problema, perquè crec que, si no, no seríem realistes. A partir d'ahí, també fer l'esforç necessari perquè això poguera tindre una solució. Perquè el problema, com dic, és molt greu per al sector de l'apicultura, però també per a tot el camp valencià realment per les circumstàncies que jo crec que hem esmentat ací i que crec coincidirem, perquè és difícil, si no, no tindre eixa visió real.

I, per tant, hem de donar solucions, sobretot perquè en una època de crisi les tendències proteccionistes van a estar, van a estar. , i les hem vistes ja també en algun lloc, les hem vistes. I jo no dic que siga eixa la solució, però sí aquella de primar, com a mínim, a aquells països que tenen uns drets socials reconeguts, perquè si no, no fem cap favor tampoc als altres països. Perquè si la millora econòmica no va a repercutir en el personal més necessitat, en el personal realment productor, no l'inversor, sinó el treballador d'eixa zona, no li estem fent cap favor tampoc als països del tercer món, que són els que poden competir en esta millora de situació.

Gràcies.

El senyor vicepresident:

El senyor Giner Giner:

Moltes gràcies, senyor president.

Senyories.

Tant la senyora Crespo com el senyor Pañella han fet una referència clara a un context de crisi general, que és evident que afecta a tots els sectors i, ¿com no? també al de l'apicultura.

També és cert que en les distintes argumentacions que s'han fet, n'hi han algunes que són d'aplicació a tots els sector i que d'alguna manera són qüestions que escapen a l'àmbit de les competències autonòmiques, que són en l'àmbit europeu on deurien plantejar-se.

Però permeta'm, senyora Crespo, que li diga, en primer lloc, que no és admissible que vosté afirme que no existix un compromís clar per part de la conselleria. Crec, sincerament, i no vull qualificar-ho d'una altra manera, que és una afirmació gratuïta. I bona prova que es tracta d'una afirmació gratuïta és que la seua primera petició que apareix en la proposta de resolució. , és a dir, el primer punt de la seua proposta de resolució diu literalment «programar i convocar una reunió de treball conjunta amb el sector apícola valencià i la Conselleria d'Agricultura, amb l'objectiu d'elaborar un pla per a pal·liar la crisi». I ha fet referència molt concreta en la seua intervenció sa senyoria a l'aspecte de la mancança d'eixes reunions, d'eixos contactes entre el sector i la conselleria.

Bé. Permeta'm que li diga que la Direcció General de Producció Agrària manté reunions periòdiques, ja ve mantenint reunions periòdiques amb els representants del sector apícola valencià. Reunions en les quals s'analitzen i estudien les distintes línies d'ajuda, de possibilitats de col·laboració i de cooperació i solucions a aplicar en les qüestions que planteja el sector.

Mire, perquè no crega que senzillament és un recurs dialèctic el que estic jo utilitzant, li diré, per a la seua informació, que les últimes reunions celebrades es van produir el 20 de novembre de 2008, el 9 de febrer de 2009, el 30 de març de 2009. És a dir, reunions periòdiques, com li estava afirmant, que deixen sense efecte la primera de les propostes que arreplega la seua proposició no de llei, i d'alguna manera en què s'han basat vostés per a denotar una cosa que no respon a la realitat, que hi havia una despreocupació per part de la conselleria.

Ara, clar, jo entenc que a vosté li passen una informació. Que, per cert, una altra volta dissimule l'origen de la informació, perquè és que quasi li ha ficat vosté la firma i la rúbrica de l'autoria de l'informe que vosté ha utilitzat per a fonamentar esta proposició no de llei. Ho dic per vostés i també per la procedència de la informació. Ho dissimulen un poquet més, un poquet més bé.

Clar, vosté en la seua intervenció arreplega inclús amb literalitat una afirmació que és més pròpia d'una reivindicació sindical que d'una proposta seriosa d'un grup parlamentari com és el seu, amb responsabilitats en l'àmbit autonòmic i nacional i europeu, i vosté directament diu: «Diga lo que diga Bruselas». ¡Home! , «diga lo que diga Bruselas», no. El que Brussel·les diga mosatros tindrem obligació de respectar-ho.

Mire vosté, mosatros hem de complir, per dir-li-ho gràficament, la normativa a què estem obligats, encara que mos agrade més o menys. Una altra qüestió serà que políticament el seu grup o qualsevol altre grup polític plantege les qüestions que entenga oportunes plantejar en l'àmbit europeu, però no vinga ací i afirme rotundament -clar, això és traducció literal de l'informe que li han passat- «diga lo que diga Bruselas». Això no és procedent.

Això constarà literalment en acta el que ha dit vosté i la referència que és firma i rubrica, però això a mi no m'importa.

Clar, a rengló seguit vosté diu que, clar, els problemes que té. Perquè és que damunt van ficar uns terminis, va ploure. Hui per hui ni la conselleria ni el govern valencià té ninguna possibilitat de controlar el règim de les pluges, excepte que ací siga d'aplicació allò de

. Ploga o no ploga, la culpa és del govern, que també és una cosa que es podria desprendre de la seua intervenció.

En qualsevol cas, la mel de flor de taronger, vostés saben que la problemàtica. Vosté s'ha referit en la seua intervenció a la problemàtica plantejada per la plantació de varietat híbrides de cítrics i la conseqüent aparició de la «pinyolà», que diguem habitualment, en tantes varietats.

Bé, hi han una sèrie de problemes que van fer que en el seu moment es pregueren unes mesures. En eixe sentit, bé, es va sofrir una pol·linització entomòfila acusada, i la solució en un principi la publicació del Decret 29/2002, de 26 de febrer, del Consell, sobre mesures per a limitar la pol·linització creuada en plantació de cítrics.

Anualment es declaraven d'aplicació eixe mesures contemplades en l'anterior decret i es compensava, com vosté ha assenyalat, als apicultors mitjançant la corresponent ordre d'ajudes.

Però va arribar un moment en què això es va prohibir, i davant la impossibilitat de continuar amb l'anterior règim d'ajudes, i vista la favorable evolució del mosaic varietal citrícola, es va publicar l'acord de 27 de març de 2009, del Consell, pel qual s'aprovaven les mesures per a limitar la pol·linització creuada entre plantacions de cítrics. Mesura que contemplava la possibilitat de realitzar assentaments apícoles en certes àrees de producció citrícola en què no existia la possibilitat d'ocasionar perjuís als propietaris de les plantacions.

Esta mesura constituïx una vertadera declaració d'intencions del Conselll encaminada a compatibilitzar, a intentar fer compatible l'activitat dels apicultors. respectant i no ocasionant perjuís als propietaris de les plantacions citrícoles. I previsiblement mos permetrà evolucionar de forma progressiva cap a una major producció de mel de taronger, de flor de taronger, millorant l'economia d'este subsector ramader.

Per una altra banda, he de dir-li que la voluntat de la conselleria també és evident quant a l'increment pressupostari de línia d'ajudes a la millora de la biodiversitat, adequant-les a les expectatives generades per ella.

En relació al calendari de pagaments per a les ajudes destinades a la millora de la biodiversitat, és voluntat de la conselleria realitzar-los dins de cada exercici pressupostari.

I per últim, li diré que, com vosté fea referència a un estudi que diga el que passa amb els ruscs, dir-li que en el programa nacional apícola existix ja una partida destinada a estos fins, i que per part de la Direcció General d'Investigació i Tecnologia Agroalimentària, es podrà iniciar en breu una línia d'investigació en el CITA.

Per tot allò anteriorment exposat, mosatros creem que no és procedent la proposició que vostés plantegen, en els termes en què la plantegen i amb els fonaments que han portat per a defendre-la i, per tant, el nostre vot serà en contra.

Moltes gràcies, senyor president.

La senyora Crespo Domínguez:

(Inoïble)

. senyor president.

Agrair al Grup Compromís el seu suport.

I miren, senyors del Partit Popular, jo sempre he sentit dir que fa més el que vol que el que pot. En este cas, vostés són el govern, per tant, poden fer molt.

Jo crec que al llarg de la meua intervenció, el que he intentat és explicar la crisi greu del sector apícola valencià i crec que he sigut molt clara quan he dit que passa per un mal moment, i això és perquè jo també m'he reunit i parle amb totes les organitzacions agràries.

No sols. He citat la unió. Doncs mire, per casualitat, però haguera pogut citar altres organitzacions agràries.

I em preocupe d'arreplegar les seues inquietuds i d'escoltar-los i després, d'intentar que ací es faça cas al que necessita el sector, no jo com a diputada, sinó el sector apícola, i eixa diferència vull que quede clara.

Aleshores, jo crec que si no som capaços de trobar ja en un futur molt pròxim unes solucions a estos problemes, sap què passarà? Que segurament desapareixeran molts apicultors i això vol dir que hi ha una amenaça real ja per a allò que és l'ecosistema i el medi ambient, i això és preocupant, senyor Giner.

Després vosté ha dit que jo em dedique a fer afirmacions gratuïtes. Gratuïtes, no; afirmacions que costen molt cares al sector apícola valencià.

I mire, jo crec que eixe document vosté també el tindrà. Però jo em vaig sorprendre molt quan. una pràctica que per a vostés ja és habitual, perquè acostumen a aprovar uns pressupostos, però quan s'acaba l'exercici, han fet ja tantes modificacions que eixe pressupost ja no té res a vore amb el que vostés varen presentar ací, doncs posen diners i lleven a gust i paladar, sense tindre en compte els sectors.

I ací, la senyora consellera va vindre a presumir que anava a mimar i a cuidar el sector ramader, del qual forma part el sector apícola valencià, i què ha passat? Hi ha una modificació de crèdit de -256. 739 euros. Són molts diners i després, per a millora de les explotacions ramaderes, en la qual també està inclòs el sector apícola valencià, -595. 000 euros. Açò són barbaritats perquè, quan mires on van, van als amics, a Fira València, a Fira Alacant, etcètera, etcètera.

Però que ací hi ha classes? Hi ha ciutadans de primera, de segona o de tercera, senyor Giner?

Pense que el sector apícola no es mereixia esta modificació de crèdit, després d'haver-se cregut realment el que la consellera mos va exposar ací, en esta comissió.

Jo venia amb l'ànim -li ho assegure- d'arribar a acords i estava disposta a demanar també el Govern d'Espanya si fera falta, perquè jo crec que aixina és, s'han de complementar. No sols la comunitat té unes competències i de fet les ha d'assumir.

Però pense que si haguera fet falta i haguérem arribat a un acord, la meua disponibilitat l'he expressada perfectament en l'exposició que he fet abans.

Però la veritat és que ací està clar que vostés ni volen ni s'ocupen ni es preocupen pel sector apícola valencià, i és molt dolent i molt preocupant, senyors del Partit Popular.

Res més i moltes gràcies.

(Ocupa la presidència el president, senyor Josep Maria Pañella Alcàcer)

El senyor president:

Senyor Giner, té la paraula.

El senyor Giner Giner:

Moltes gràcies, senyor president.

Senyora Crespo, no sé si vosté ha entés en quin sentit deia jo «gratuïtes

a les seues afirmacions. És evident que ho deia en un sentit metafòric, perquè les seues afirmacions o la seua intervenció ni se compra ni se

. Era una qüestió metafòrica.

Com jo crec que no és acceptable l'última afirmació en la seua darrera intervenció, quan diu que mosatros, com a Grup Popular, ni mos preocupa ni volem ni volem saber res del sector apícola, i això sap vosté que no és cert.

Igual que des de la conselleria, hi ha una excel·lent predisposició a cooperar, a col·laborar, a ajudar a tots els sectors, però particularment l'apícola per eixa llarga tradició vinculada a la nostra comunitat.

I de tot el que vosté ha afirmat, a mi m'interessa tan sols una cosa. No hem parlat en cap moment al llarg del debat ni amb anterioritat de la possibilitat d'arribar a un acord. Vosté ha manifestat la seua predisposició de demanar on faça falta. Mosatros també la tenim.

Vosté inclús ha arribat a afirmar que està disposta d'arribar a algun tipus d'acord per a donar solucions als problemes puntuals que té plantejats el sector apícola i arribar inclús a demanar-li al Govern d'Espanya. Doncs bé, jo li plantege la possibilitat que mantenim una reunió, que busquem una fórmula, una proposta consensuada per part de tots i que en futura reunió d'esta comissió puga ser aprovada.

Mosatros li mostrem eixa total i absoluta disponibilitat.

Dit açò, en els termes en què vosté havia plantejat esta proposició no de llei, amb afirmacions tan gratuïtes com les que s'arrepleguen en la part expositiva de la seua proposició no de llei, és evident que el meu grup, per un tema elemental de coherència, des del coneixement real de les qüestions, ha de manifestar el seu vot en contra de la proposició no de llei.

Però al temps li manifeste que, pel bé del sector apícola, que a mosatros mos preocupa i molt, estem disposats a poder arribar a qualsevol proposta que poguérem consensuar i que significara el recolzament al sector.

No res més i moltes gràcies, senyor president.

El senyor president:

Bé, doncs arribats a este punt, procedix fer la votació i, per tant.

Vots a favor de la proposició no de llei presentada pel Grup Parlamentari Socialista? 7. Vots en contra? 8. No s'aprova la proposició i, no havent més temes a tractar, s'alça la sessió.

(S'alça la reunió a les 13 hores i 34 minuts)

