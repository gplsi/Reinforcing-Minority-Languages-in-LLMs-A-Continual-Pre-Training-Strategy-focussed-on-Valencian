Comissió de Coordinació, Organització i Règim de les Institucions de la Generalitat realitzada el dia 28 de febrer de 2007. Comença la reunió a les 10 hores i 37 minuts. Presideix l'Il·lustre Diputat Senyor Rafael Maluenda Verdú. Reunió número 26/I.

Informe del president de la comissió, d'acord amb el que establix l'article 45. 1 del Reglament de les Corts

El senyor president:

Bon dia. S'obri la sessió.

Pregue al senyor lletrat que comprove el quòrum en absència del secretari.

(El senyor lletrat passa llista per tal de comprovar l'existència de quòrum)

Moltes gràcies, senyor lletrat.

Donat que està absent el secretari de la comissió pregue al Grup Parlamentari Socialista que designe un secretari accidental.

Bé, el primer punt de l'ordre del dia és lectura i aprovació, si escau, de l'acta de la reunió anterior. Com de costum, les seues senyories la tenen en la carpeta i és el moment de pronunciar-se sobre ella; del contrari entendrem que s'aprova per assentiment. D'acord? Bé, per assentiment unànimement s'aprova.

El senyor president:

El següent punt és informe del president de la comissió, d'acord amb allò establert en l'article 45. 1 del reglament.

Saben les seues senyories que en el nou reglament totes les comissions legislatives tenen l'obligació de reunir-se almenys una volta al mes. Hem avançat esta convocatòria, hem avançat el que va a ser el debat que es farà demà a hui per a complir amb el precepte reglamentari.

Jo vull informar les seues senyories, en primer lloc, d'un escrit, i després passaré a l'informe de presidència, que ha arribat a la Mesa, presentat pel senyor Antoni Such, que anem a repartir a les seues senyories. Que diu:

«A la Mesa de la Comissió de Coordinació, Antoni Such Botella, portaveu del Grup Parlamentari Socialista, d'acord amb el títol V del procediment legislatiu i del Reglament de les Corts, i vista la complexitat de la matèria a tractar en la proposició de llei de règim matrimonial, presentada pel Grup Parlamentari Popular, sol·licita a esta mesa que en el moment de constitució de la ponència per a la tramitació de l'esmena presentada a este text i abans de procedir al seu debat, se procedisca a escoltar distints representants socials i experts juristes que puguen manifestar les seues opinions respecte al text en tràmit parlamentari, donat que el coneixement i l'experiència poden ser valuosos per a l'activitat legislativa i poden clarificar distints aspectes d'esta complexa norma.

»En este sentit, el Grup Parlamentari Socialista sol·licita que amb este fi la Mesa de la comissió invite a escoltar l'opinió dels següents experts: degà del Col·legi d'Advocats de València, president del Col·legi d'Administradors de la Propietat de València, degà del Col·legi de Notaris de la Comunitat Valenciana, president del Tribunal Superior de Justícia de la Comunitat Valenciana, fiscal en cap del Tribunal Superior de Justícia de la Comunitat Valenciana, presidenta de Tyrius, presidenta de Dones Progressistes, jutge degà de València, president de la Comissió de Codificació del Dret Foral Valencià, Secretaria d'Igualtat d'UGT, Secretaria d'Igualtat de Comissions Obreres, responsable de Jutges per a la Democràcia en la Comunitat Valenciana, responsable de l'Associació Professional de la Magistratura de la Comunitat Valenciana, responsable de la Unió Progressista de Fiscals, presidenta del Consell Valencià de la Dona.

»Corts Valencianes, 27 de febrer de 2007. Firmada: Antoni Such Botella».

Bé, amb independència de l'opinió de la presidència, que diré a continuació, si el senyor Such vol fer ús de la paraula per a justificar o per a defensar el seu escrit, per temps de tres minuts pot fer-ho.

El senyor Such Botella:

Moltes gràcies, senyor president.

Bé, jo crec que l'escrit està fonamentat en la complexitat de la norma que anem a tractar, és a dir, anem a tractar el que és la Llei de règim matrimonial que es pretén que siga, jo crec, que una norma fonamental de recuperació de dret civil.

I en este sentit, donada la transcendència que té esta norma i la seua complexitat, i sobretot la voluntat de molts dels compareixents que hem posat en l'escrit de vindre a estes Corts a expressar la seua opinió al respecte i atenent els criteris jo crec que d'activitat legislativa i d'intentar fer la millor norma possible, jo crec que a tots els diputats i als legisladors en general jo crec que els interessaria conéixer les opinions d'experts juristes en la matèria.

En eixe sentit, nosaltres fonamentem la petició perquè compareguen totes estes personalitats, que tenen alguna cosa a dir en matèria del dret civil valencià. Nosaltres creguem que el legislador que se pree ha d'escoltar, i si és ací en les Corts, molt millor que en altres llocs, escoltar les opinions lliurement expressades per a poder perfilar la millor norma possible i sobretot per a garantir que s'han fet els esforços adequats i necessaris

perquè els ciutadans tinguen la millor norma matrimonial possible en el dret valencià.

El senyor president:

Per favor, senyories, per favor.

El senyor Such Botella:

Eixe és l'objectiu que el Grup Parlamentari Socialista pretén.

Nosaltres no concebem l'elaboració d'una norma d'esta complexitat, d'esta magnitud i sobretot d'esta transcendència social sense haver fet el possible per a escoltar públicament tots aquells que tinguen una opinió rellevant sobre la matèria.

Jo crec que és important per a tots, i sobretot per a tranquil·litat, tant dels legisladors, en este cas dels diputats que tenen l'obligació de conformar esta norma tan complexa i tan important, com també per als ciutadans. La nostra obligació és donar garantia als ciutadans que fem el millor possible, que aquells que tenen opinió i que sobrepassen jurídicament l'opinió dels diputats que conformem els distints grups parlamentaris amb total seguretat, perquè és gent de gran prestigi jurídic, seria necessari demanar eixa opinió pública, eixa opinió en les Corts, per tal de no cometre cap error, o almenys cometre els menors errors possibles.

Nosaltres des de la humilitat moltes vegades de la ignorància, de molts dels temes que se toquen, no entenem com, adaptada la norma que s'ha presentat, no hi ha cap informe públic de la Comissió de Codificació de Dret Civil, no hi ha cap informe públic incorporat a la norma dels col·legis d'advocats de la nostra comunitat, no hi ha cap informe elaborat i presentat al costat d'esta norma dels notaris i dels registradors ni dels jutges. Nosaltres no entenem com això no ha sigut possible.

I en este sentit, ja que no hi ha cap informe al respecte elaborat per eminents juristes, sí que necessitaríem almenys que s'aprovara, que es constituïra en ponència i que comparegueren estos il·lustres juristes per tal de conformar una opinió molt més solvent i molt més capacitada perquè el legislador fera la millor norma possible.

Eixa ha sigut la nostra intenció, i espere que la Mesa tinga a bé atendre l'escrit que ha presentat el Grup Parlamentari Socialista.

El senyor president:

Moltes gràcies, senyor Such.

Bé, la seua senyoria ha exercit un dret que la presidència no li nega, a més contemplat en el reglament, és una possibilitat que contempla el reglament. Però l'altra possibilitat és que no se nomene ponència i, per tant, la Mesa, per majoria, decidix que no se nomena ponència, sinó que en la forma que teníem prevista en el calendari, la Mesa signa l'informe per al debat en la comissió, que és el que anem fent en tots els projectes de llei des de la nova entrada. des de l'aplicació del nou reglament.

Quant a les compareixences, mire vosté, amb el màxim respecte que em mereixen totes les persones que vosté consigna en el seu escrit, que indubtablement són d'enorme prestigi jurídic, faltaria més, he de dir-li que el reglament no contempla esta via perquè se produïsquen estes compareixences. Vosté sap que el reglament contempla altres instruments perquè puguen comparéixer davant les comissions. Astò coincidix plenament en una esmena que la seua senyoria va presentar al nou Reglament de les Corts i que va ser desestimada. Però no és que el reglament impedisca que se poguera fer, no ho impedix. Per tant, la seua proposta s'empara en dret, però també la contestació que està donant-li el president s'empara en el mateix dret.

Per tant, li agraïsc enormement el seu suggeriment, però anem a continuar amb el tràmit previst.

Senyor Such.

El senyor Such Botella:

Gràcies, senyor president.

Per tant, hem d'entendre que la Mesa, per majoria, acorda no admetre la sol·licitud de les compareixences que hem sol·licitat i que, per tant, sense haver cap informe al voltant de la llei, sols que l'activitat parlamentària pura i dura d'esmenes de proposició de llei i de les disposicions que nosaltres fem, anem a elaborar una norma d'esta transcendència sense tindre la possibilitat d'escoltar els juristes en la matèria ni tindre cap informe jurídic que l'avale. És això així, no?

El senyor president:

Ho ha entés molt bé la seua senyoria.

Bé, en l'informe de la presidència deia abans que en compliment de l'article 45 del Reglament de les Corts celebrem hui esta reunió i la presidència aprofita per a informar que demà, a les deu i mitja, es reunirà novament la comissió, suspendrem fins demà i procedirem al debat de l'informe sobre el Projecte de llei de règim econòmic matrimonial, que és al que se referia el senyor Such. A continuació, farem una proposta d'alteració de l'ordre del dia per a debatre també l'informe sobre la Proposició de llei de comunitats de valencians a l'exterior.

I quant a l'altra iniciativa legislativa que està pendent de tràmit en esta comissió, que és la del comité europeu, he de dir que, havent-se presentat una esmena de totalitat amb text alternatiu, perquè no podia ser d'altra forma, per part del Grup Parlamentari Socialista, en l'ordre del dia del Ple que celebrarem el dia 7 figurarà el debat de totalitat d'eixe text alternatiu.

Han de comprendre les seues senyories que estem finalitzant un període, estem finalitzant una legislatura, i hi ha moltes iniciatives legislatives que estan en tramitació, i aplicant instruments o procediments que retardaren la tramitació d'eixes iniciatives l'únic que aconseguiríem és que acabara la legislatura i que no s'hagueren aprovat.

Per tant, la presidència com té eixa potestat, la Mesa -millor dit- com té eixa potestat i també la presidència, apliquem els mateixos instruments que contempla el reglament perquè se puguen agilitar estes iniciatives.

Sí, senyor Such.

El senyor Such Botella:

Sí, senyor Maluenda, una qüestió.

Demà precisament coincidixen dos comissions a la mateixa hora, deu i mitja, esta comissió de coordinació i la de seguretat ciutadana, de la qual este diputat que els parla és el portaveu en los dos. Pregaria que almenys fóra a les onze menys quart o a les onze quan reunirem esta comissió perquè coincidix i és físicament impossible poder compartir dos comissions a la vegada. Ens agradaria que si això fóra possible.

I una segona qüestió. Entenc que s'ha presentat una esmena a la totalitat a la proposició de llei del Grup Parlamentari Popular d'assumptes europeus. En este sentit entenc que esta llei es debatrà l'esmena a la totalitat en el proper ple, segons ha dit, i no en comissió fins que no.

El senyor president:

Sí, senyor Such. Vosté recordarà que en la Junta de Síndic, en la qual excepcionalment estem vosté i jo, ja va informar de la coincidència de les dos comissions, i jo li vaig aclarir que la comissió de seguretat ciutadana tant sols és per a designar la ponència, que crec que té un informe, i per a aprovar un calendari; calendari que vam rebre la proposta que feia la presidenta de la comissió, però per unanimitat de la Junta de Síndics vam modificar. Per tant, supose que és un calendari que va eixir per unanimitat perquè era el dels tres, els tres grups parlamentaris. Per tant, la coincidència no genera major importància. Però si la seua senyoria vol que en compte d'a les deu i mitja comencem a les onze menys quart, no serà este president qui s'opose. Això està clar.

Quant a l'esmena de totalitat, recordarà que en la Junta de Síndics, quan vam aprovar el calendari, jo vaig demanar la inclusió d'eixa proposició de llei, vaig dir «perquè si no hi ha esmena de totalitat», inclús vaig preguntar a la seua senyoria i vosté en aquell moment no ho sabia si la hi havia o no la hi havia. Però en el supòsit que la hi haja el que se farà serà el debat en l'esmena de totalitat. Mentre no se faça eixe debat d'esmena de totalitat no es pot debatre en comissió. Imagine's que prosperara, s'hauria de publicar, s'hauria d'obrir un nou termini d'esmenes, etcètera.

Per tant, respecte d'eixa llei del comité europeu el que se farà en el ple és el debat de l'esmena de totalitat que ha presentat el seu grup. Si no hi ha ningun dubte més, senyories, se suspén la sessió que continuarà demà a les 10:45 hores.

Moltes gràcies.

(Se suspén la reunió a les 10 hores i 54 minuts)

