Comissió d'Educació i Cultura realitzada el dia 2 de juliol de 2015. Comença la reunió a les 10 hores i 32 minuts. Presideix el vicepresident primer de Les Corts, senyor Enric Morera i Català. Reunió número 1.

Sessió constitutiva de la Comissió d'Educació i Cultura

El senyor vicepresident primer de Les Corts:

Molt bon dia, senyories.

Per a esta comissió, que té com a objectiu constituir la comissió parlamentària d'educació i cultura, i ens congratulem tindre entre nosaltres al conseller de cultura, educació i esport, el senyor Vicent Marzà, la qual cosa és un gest que agraïm des de les Corts Valencianes, ell és col·lega nostre, diputat, però crec que és un fet molt important que estiga ací en esta comissió, tot i que no és membre.

Bé, anem a passar a la constitució de la comissió i, per tant, el primer que anem a fer és donar-li la paraula al secretari primer, al senyor Emilio Argüeso, perquè passe llista dels assistents.

Emilio, tens la paraula. (S'interromp la gravació)

(El secretari primer passa llista per tal de comprovar si hi ha quòrum)

N'hi ha quòrum i, per tant, anem a procedir a la votació.

Informar-los que la Mesa de Les Corts ha rebut els documents amb registres d'entrada números 276, 280, 282 i 286, 294, 379 i 387 dels diferents grups parlamentaris per a informar-nos de l'adscripció dels grups parlamentaris als diputats d'este grup, com s'ha passat ara revista.

Anem a procedir, com a segon punt, a l'elecció de la mesa de la comissió, de conformitat amb el que estableix l'article 41 del Reglament de Les Corts. M'estalvie l'explicació però ho tenen en l'article 31.

Per tant, anem a procedir directament a l'elecció del president o presidenta fent ús de la papereta blanca, posant el nom de la persona que les seues senyories consideren que ha de ser president o presidenta d'estes Corts.

Per tant, li donaré la paraula al secretari primer perquè els vaja anomenant i depositen el seu vot ací, en esta urna. ¿D'acord?

Senyor secretari primer té vosté la paraula.

(El secretari primer crida per ordre alfabètic les diputades i els diputats perquè depositen la papereta en l'urna)

Bé, finalitzada la votació, anem a passar a l'escrutini, secretari.

(El secretari primer fa l'escrutini)

Molt bé, doncs realitzat l'escrutini queda proclamada presidenta de la comissió d'educació, cultura i esports la diputada Marian Campello amb 8 vots i 7 abstencions o vots en blanc.

Seguidament passarem a l'elecció del vicepresident o vicepresidenta i secretari de la mesa de la comissió parlamentària. Utilitzarem la papereta de color blau.

Li done la paraula al senyor secretari perquè faça la crida i la votació.

(El secretari primer crida per ordre alfabètic les diputades i els diputats perquè depositen la papereta en l'urna)

Passarem a l'escrutini, al recompte.

(El secretari primer fa l'escrutini)

Realitzat l'escrutini, el resultat ha sigut que la vicepresidenta de la comissió parlamentària. la il·lustre senyoria Carmen Amoraga, i la secretària de la comissió serà la il·lustre diputada M. ª Jose Catalá amb 5 vots i s'han comptabilitzat 2 abstencions.

Per tant, realitzada la votació, demanem a la presidenta, vicepresidenta i secretària que prenguen el seu lloc en esta comissió parlamentària, tot desitjant-los molta sort en el seu treball parlamentari. (Aplaudiments)

(Les diputades que han sigut elegides ocupen els seus llocs)

La senyora presidenta:

Bé, en primer lloc, volia agrair l'assistència del conseller que pareix ser que en legislatures anteriors no era la tònica habitual, però estic segura que a partir d'ara podrem en esta comissió comptar amb ell.

I, per altre costat, d'una altra cosa que estic segura és que treballarem amb consens, amb diàleg i posarem les nostres forces que el nostre treball revertisca en el dia a dia dels valencians i valencianes i, entre altres coses, que tingam una educació pública i de qualitat.

Gràcies. (Aplaudiments)

(S'alça la reunió a les 10 hores i 45 minuts)

