Comissió de Coordinació, Organització i Règim de les Institucions de la Generalitat realitzada el dia 24 d'octubre de 2006. Comença la reunió a les 10 hores i 33 minuts. Presideix l'Il·lustre Diputat Senyor Rafael Maluenda Verdú. Reunió número 23/I.

Recepció d'esmenes i nomenament de la ponència que ha d'informar sobre la Proposició de llei de modificació de la Llei 1/1987, de 31 de març, electoral valenciana, presentada pel Grup Parlamentari Socialista (RE número 50. 761, BOCV número 207)

(El senyor secretari passa llista per tal de comprovar l'existència de quòrum)

El senyor president:

Moltes gràcies, senyor secretari.

Bé. El primer punt de l'ordre del dia, lectura i aprovació, si és el cas, de l'acta de la reunió anterior. En la carpeta, com de costum, les seues senyories tenen l'acta i és el moment de si volen fer alguna observació al seu contingut. Pel contrari, considerarem que s'aprova per assentiment en este cas.

Moltíssimes gràcies. Queda aprovada.

El segon punt de l'ordre del dia: recepció d'esmenes i nomenament de la ponència que ha d'informar sobre la Proposició no de llei de modificació de la Llei 1/1987 de 31 de març, electoral valenciana, presentada pel Grup Parlamentari Socialista. S'han presentat 30 esmenes, que 11 són del Grup Parlamentari Popular i 19 del Grup Parlamentari d'Esquerra Unida. Però no veig que les tinguen en les carpetes. Sí? Les tenen? Ah! Val, val, val. Correcte, correcte, correcte, correcte. Que omplin poc, omplin poc.

Bé, per tant. Procedix que nomenem els ponents per a elaborar l'informe d'esta proposició de llei.

Per part del grup parlamentari d'Esquerra Unida?

El senyor Ribó i Canut:

Sí. Joan Ribó. Substitut, Alfred Botella.

El senyor president:

Moltes gràcies. Per part del Grup Parlamentari Socialista?

El senyor Such Botella:

Sí. José Camarasa Albertos i Antoni Such com a ponents i com a substituts estarà Josefa Andrés Barea i Mercedes Sanchordi.

El senyor president:

Moltes gràcies.

El senyor Such Botella:

I volia aprofitar en este moment, si em permet el senyor president.

El senyor president:

Espere que acabem de nomenar la ponència i la seua senyoria tindrà ocasió de dir allò que crega convenient. Per part del Grup Parlamentari Popular?

El senyor Ovejero Adelantado:

El senyor president:

Moltes gràcies.

Ara sí, senyor Such. El que vulga dir.

El senyor Such Botella:

Sí, gràcies senyor president. Respecte a la recepció d'esmenes que ha fet en estos moments la comissió, vull fer referència que el Grup Parlamentari Socialista va interposar el recurs de reposició davant de la Mesa d'esta comissió a fi que no s'admeta a tràmit dos esmenes en concret del Grup Parlamentari Popular: la número 50. 748 de supressió i també la número 550 de supressió. Entenem que, atempta la legalitat i, sobretot, a un criteri que nosaltres creguem que és fonamental, que és el de la congruència quant a la votació i l'acceptació de la proposició de llei que el Grup Parlamentari Popular va fer, i que estes dos esmenes distorsionen d'una forma clara i evident i són incongruents amb allò que és la finalitat del propi text de la Llei electoral valenciana.

El senyor president:

Gràcies, senyor Such.

Bé. Ni el president ni la Mesa van a fer valoració alguna del que la seua senyoria ha dit. Està en el seu dret. Ja vorem el recurs, però sí que vull deixar constància que eixe recurs no paralitza el tràmit. Eh? Per tant, senyories, nomenada la ponència i resumides les esmenes i feta l'observació legítima del senyor Such, s'alça la sessió que continuarà el dia 7 de novembre a les . Perdó, se suspén la sessió que continuarà el dia 7 de novembre a les quatre i mitja per a debat, en el seu cas, dels següents punts: debat en comissió de la Proposició de llei de modificació de la Llei 1/1987 de 31 de març, electoral valenciana; designació dels membres. altre punt, designació dels membres de la comissió que ha de presentar davant del ple el dictamen de la comissió de la Proposició de llei de modificació de la llei mencionada i, per altra banda, en esta comissió del dia 7 de novembre, s'inclourà, si és el cas, la recepció d'esmenes i el nomenament de les ponències dels projectes de llei de la Generalitat de la cooperació al desenrotllament de la Comunitat Valenciana i de creació del col·legi d'òptics-optometristes de la Comunitat Valenciana.

Dit astò, senyories, se suspén la sessió fins al proper dia 7 de novembre.

Moltes gràcies.

(Se suspén la reunió a les 10 hores i 38 minuts)

