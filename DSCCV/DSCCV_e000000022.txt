Comissió d'Agricultura, Ramaderia i Pesca celebrada el 25 de juny de 2003. Comença la reunió a les 12 hores i 46 minuts, sota la presidència de l'Excel·lent Senyor Joaquim Puig i Ferrer. Reunió número 1.

Sessió constitutiva de la Comissió

d'Agricultura, Ramaderia i Pesca.

El senyor vicepresident segon de les Corts:

La Mesa de les Corts Valencianes, en escrits números 251, 346 i 398, ha tingut coneixement de l'adscripció a aquesta comissió dels il·lustres diputats i diputades Eduardo Ovejero Adelantado, Estefanía Martínez Zaragoza, Ana Encabo Balbín, Verónica Marcos Puig, Francisco Javier Tomás Puchol, Joaquín Soler Garibo, Estela Canales Martínez-Pinna, María del Carmen Nácher Pérez, del Grup Parlamentari Popular; Antoni Lozano Pastor, Juan de Dios Falcó Rico, Carmen Sánchez Brufal, Adolf Sanmartín Besalduch, Vicent Sarriá Morell, Jeannette Segarra Sales, del Grup Parlamentari Socialista; Carles Arnal Ibáñez, del Grup Parlamentari Esquerra Unida-Els Verds-Esquerra Valenciana: Entesa.

Es procedeix ara a l'elecció de la mesa de la comissió, de conformitat amb el que estableix l'article 39 del Reglament, el text del qual és el següent:

"Les comissions, amb les excepcions que s'estableixen en aquest reglament, elegeixen, entre els membres d'aquestes, una Mesa, composta per un president o presidenta, un vicepresident o vicepresidenta i un secretari o secretària.

Per a l'elecció del president o presidenta cada diputat o diputada escriurà un sol nom en la papereta, i resultarà elegit qui obtinga el vot de la majoria absoluta dels membres de la comissió. Si ningú no obtinguera en la primera votació la susdita majoria, es repetirà l'elecció entre els qui hagen assolit els majors resultats i quedarà elegit qui obtinga més vots.

El vicepresident o vicepresidenta i el secretari o secretària s'elegiran simultàniament. Cada diputat escriurà un sol nom en la papereta, i resultaran elegits, respectivament, vicepresident o vicepresidenta i secretari o secretària, els qui per ordre correlatiu obtinguen el major nombre de vots. En cas d'empat, resultarà elegit el candidat que pertanya a la llista electoral més votada".

Procedirem ara seguidament a l'elecció del president o presidenta de la comissió, d'acord amb el que estableix l'article 39. 2 del Reglament.

El secretari procedirà a la crida dels diputats i diputades.

(El senyor secretari primer crida les senyores diputades i els senyors diputats perquè dipositen la papereta en l'urna)

El senyor vicepresident segon de les Corts:

Anem a procedir a l'escrutini.

(El senyor vicepresident segon procedix a l'escrutini)

9 vots Carles Arnal i 6 vots en blanc. Per tant, com hi ha majoria absoluta, queda escollit president Carles Arnal.

A continuació, procedirem a l'elecció del vicepresident o vicepresidenta i secretari o secretària, d'acord amb el que estableix l'article 39. 3 del Reglament. Cada diputat escriurà un sol nom en la papereta i resultaran elegits, respectivament, vicepresident o vicepresidenta i secretari o secretària els qui per ordre correlatiu obtinguen el major nombre de vots.

Pel secretari es procedix a la crida dels diputades i diputades.

(El senyor secretari primer crida les senyores diputades i els senyors diputats perquè dipositen la papereta en l'urna)

(El senyor vicepresident segon procedix a l'escrutini)

El senyor vicepresident segon de les Corts:

6 vots en blanc, 4 Estefanía Martínez, 5 Eduardo Ovejero. Per tant, i d'acord amb esta votació, queda escollit vicepresident Eduardo Ovejero, i secretària, Estefanía Martínez.

Pregue al president, al vicepresident i a la secretària que prenguen possessió de la Mesa de la comissió.

Moltes gràcies.

(Els senyors diputats i la senyora diputada que han estat elegits ocupen el seu lloc en la Mesa de la comissió)

(Ocupa la presidència l'il·lustre diputat senyor Carles Arnal i Ibáñez)

El senyor president:

Bon dia i moltes gràcies per la confiança i per la responsabilitat que m'han encomanat.

Bé, aclarir primes de res que el meu nom correcte és Carles Arnal.

I sembla ser que quan es fa l'elecció d'una comissió, el president de la comissió dirigix unes breus paraules.

Jo volia dir simplement que jo sóc nou ací en estes tasques parlamentàries. De fet, esta és la meua primera intervenció com a diputat. I, bé, vull demanar als companys i a les companyes, diputats i diputades, que tinguen paciència si en alguna ocasió m'equivoque per falta d'experiència o hi ha alguna errada, cosa que procuraré que no passe o, si passa, que es rectifique de seguida.

També espere que treballem tots plegats amb absoluta correcció i respecte i que fem front, amb diligència i resolució, a tots els assumptes que tinguem plantejats. Jo, per la meua part, intentaré donar la màxima agilitat en el tractament de tots els assumptes que vinguen a esta comissió.

Crec que tots compartim que l'agricultura, la ramaderia i la pesca constitueixen un sector la importància social del qual és major que la importància econòmica que té; i que es tracta d'un sector que té un paper molt destacat tant en la història com en la cultura del nostre país i que en les darreres dècades ha anat perdent molta de la importància econòmica, de la contribució econòmica i de l'ocupació que ha generat en la nostra societat.

Es tracta d'un sector també que s'enfronta a greus problemes que des d'ací haurem de contribuir d'alguna manera a resoldre. I que crec que compartim, almenys en part, la preocupació per alguns d'estos temes, com la pèrdua de les terres agrícoles més fèrtils a causa del desenvolupament urbanístic i les infrastructures; l'excessiva parcel·lació de la propietat agrària i el progressiu envelliment del sector, dels professionals agraris; la contaminació que moltes voltes es produïx per l'activitat agrícola mateixa i que repercuteix ambientalment, la qual cosa fa necessari moltes voltes recolzar l'agricultura ecològica amb més decisió; la necessitat d'assolir la màxima eficiència en l'ús dels recursos limitats, com l'aigua; i la recerca d'alternatives per al món rural de les comarques d'interior, que moltes voltes es queda fora o oblidada i que és molt important plantejar mesures de desenvolupament rural d'interior.

En definitiva, tota una sèrie de temes que espere que entre tots puguem ajudar a contribuir perquè vagen millorant-se i que vagen endavant.

Moltes gràcies, i funcionarem el millor possible.

S'alça la sessió.

(S'alça la reunió a les 12 hores i 58 minuts)

