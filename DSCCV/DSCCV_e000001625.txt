Comissió de Política Social, Ocupació i Polítiques d'Igualtat realitzada el dia 2 de juliol de 2015. Comença la reunió a les 12 hores i 4 minuts. Presideix el president de Les Corts, senyor Francesc Colomer Sánchez. Reunió número 1.

Sessió constitutiva de la Comissió de Política Social, Ocupació i Polítiques d'Igualtat

El senyor secretari segon:

Com que totes i tots coneixem ja el procediment, passaríem directament a la lectura dels membres de la comissió, per tal de constatar si hi haguera algun membre d'algun grup parlamentari que no haguera pogut assistir i haguera estat substituït per un company o companya del seu grup parlamentari.

(El secretari segon passa llista per tal de comprovar si hi ha quòrum)

El senyor president de Les Corts:

Doncs, havent-hi quòrum, estant tots, comencem la votació per a president.

(El secretari segon crida per ordre alfabètic les diputades i els diputats perquè depositen la papereta en l'urna)

Moltes gràcies.

Procedim a l'escrutini.

(El president fa l'escrutini)

Molt bé. Doncs, queda proclamat el senyor César Jiménez.

I ara procedirem a la següent votació.

(El secretari segon crida per ordre alfabètic les diputades i els diputats perquè depositen la papereta en l'urna)

Procedim ara a l'escrutini.

(El president fa l'escrutini)

Doncs, queda proclamada vicepresidenta la senyora Maria Josep Ortega i, secretària, la senyora María Bernal. Si tenen la bondat d'ocupar el seu lloc.

Enhorabona i moltes gràcies.

(El diputat i les diputades que han sigut elegits ocupen el seu lloc)

(Ocupa la presidència el senyor César Jiménez Doménech)

El senyor president:

Moltes gràcies, senyories, per la seua confiança en la meua persona per tal de presidir una comissió amb tanta rellevància en esta legislatura.

Felicitar també les companyes de la mesa i el senyor lletrat. Estic segur que formarem un bon equip i, per tant, benvingudes.

Em fa especial il·lusió pertànyer a esta comissió, ja que sempre havia entés la política com un servei, com un servei a la comunitat i, en especial, a les persones menys afavorides. Així que posaré totes les meves energies en treballar en benefici de totes i de tots i també d'aquells col·lectius que han sofert amb més intensitat els efectes d'aquest cicle en què ens ha tocat viure.

Necessitarem d'un tarannà col·laboratiu de tots els membres de la comissió. I comptarem també amb la veu de moltes persones expertes que cal que passen per ací i ens conten quina és la seua situació, per tal de combatre les retallades, la desocupació i la desigualtat.

Un record per a tota aquesta gent, a què em referia, que fa massa temps que està esperant solucions.

Així que, companys i companyes, el poble mana i, nosaltres, a obeir.

Moltíssimes gràcies.

I s'alça la sessió. (Algú diu: «Molt bé») (Aplaudiments)

(S'alça la reunió a les 12 hores i 14 minuts)

