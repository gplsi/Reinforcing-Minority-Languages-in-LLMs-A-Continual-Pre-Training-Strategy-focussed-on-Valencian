Comissió no permanent especial d'estudi per una possible reforma de l'Estatut d'Autonomia i de consolidació de l'autogovern realitzada el dia 29 de juny de 2004. Comença la reunió a les 14 hores i 2 minuts. Presidix l'Il·lustre Diputat Senyor José Cholbi Diego. Reunió número 2.

Proposta de pla de treball presentada pels il·lustres diputats i les il·letres diputades integrants de la Ponència.

El senyor president:

La ponència es va reunir el dia 14 de juny i va tindre entrada en les Corts un escrit, el 14. 268, en el qual es reflectixen una sèrie d'acords.

Esta presidència va a donar lectura i, després ­em deixa l'ordre del dia, senyora lletrada, per favor? ­ i, aleshores, al donar lectura, abans, com ja ha arribat vosté, anem a vore la lectura i aprovació, si escau, de la reunió anterior, de l'acta.

(Remors) El quòrum està. Senyor Maluenda, no fa falta que ho pregunte perquè es veu a simple vista.

Senyories, he donat lectura textual de l'informe tan valuós que han fet vostés i que tant han treballat.

Senyories, anem a sotmetre a la votació de la comissió este informe. Vots a favor? Senyories, vots en contra? Abstencions? Queda aprovat, per tant, per unanimitat l'informe a què jo he donat lectura i que havia presentat la ponència.

I dit astò, té la paraula de menor a major, per a exposar el que crega convenient sobre el particular, l'il·lustre diputat Joan Ribó.

El senyor Ribó i Canut:

Bé, doncs, quatre idees només. La primera, manifestar la satisfacció del nostre grup per haver aprovat un pla de treball entre tots els grups, i jo pense que açò és un indicador que les coses poden anar bé, han d'anar bé. I em sembla que és imprescindible que vagen bé.

La segona idea és ressaltar alguns aspectes. L'aspecte fonamental que nosaltres veiem, en primer lloc, el punt quart, és important ficar-se un termini, jo crec que és un termini flexible. Sí que voldria ressaltar que s'han de fer les coses adequadament. Després em referiré a un tema, però és important tenir un termini que mai pot allargar-se més d'un període abans de les eleccions, perquè, si no, es faria impossible una reforma de l'Estatut.

Per tant, jo crec que tenim un marge, que es pot ampliar, però que no es pot ampliar massa, per a poder treballar adequadament. I espere que puguem posar-mos a treballar de seguida, si és possible, fins i tot aquest mes de juliol, per a concretar aquest pla i que en setembre mateix puguem ja iniciar els treballs seriosament en la direcció esmentada.

I, per últim, ressaltar una cosa que per al nostre grup era un tema important i que ens satisfà, doncs, concretament, que estiga. És el tema segon, el tema de les col·laboracions, la participació, les entrevistes. Nosaltres creguem que el tema d'un estatut d'autonomia, una constitució, doncs, per a la gent del carrer, per a la ciutadania, és una qüestió àrida, és una qüestió que moltes vegades no arriba directament, fins i tot algú diu, crec haver llegit fa pocs dies, que parla de teologia política o alguna cosa d'eixes, fins i tot açò.

Bé, jo crec que tenim l'obligació. ­sí en un diari que no acostume a llegir jo eixia aquesta referència­, concretament, jo crec que tenim l'obligació de fer pedagogia política, en aquest sentit, perquè el tema de l'Estatut d'Autonomia siga un tema de la majoria de la població. I nosaltres sí que hem volgut ressaltar molt, i anem a ressaltar al llarg de tot aquest procés, que volem que el tema de reforma de l'Estatut siga una cosa que, per suposat, ens afecte, té els seus mecanismes clars, però que volem que afecte la immensa majoria de la societat.

En aquest cas, pensem que és molt important establir els mecanismes perquè totes les persones, associacions, entitats socials, etcètera, puguen dir la seua i, després, siguen capaços de, aquesta seua, fer una síntesi a què es puga arribar per consens.

Per açò, a nosaltres ens satisfà específicament el tema que hi haja una pàgina web a on hi haja tota la informació, el tema de demanar entrevistes a la societat civil valenciana, el tema de parlar del dret civil, el tema de la celebració de visites, tots aquests aspectes, tot el pla de treball ens sembla positiu, però ens sembla important ressaltar aquest aspecte, perquè pensem que és un aspecte molt important.

La reforma de l'Estatut ha de ser una reforma perquè entrem en primera divisió d'una vegada per totes a nivell d'estatut d'autonomia, però ha de ser una cosa feta i sentida per tot el poble valencià.

Gràcies.

El senyor president:

Moltes gràcies, il·lustre diputat.

Té la paraula, pel Grup Parlamentari Socialista-Progressistes, el senyor Antoni Such.

El senyor Such i Botella:

Moltes gràcies, senyor president.

La veritat és que. , manifestar la satisfacció així mateix del Grup Parlamentari Socialista perquè siguem capaços d'iniciar un camí que esperem que vaja a bon port.

Que esperem que vaja a bon port, sobretot si som capaços realment que els valencians i les valencianes identifiquen l'esforç i el treball que anem a fer en esta comissió com a possibilitats de desenvolupament, com a expectatives i millora de la capacitat de la gent per a complir eixes expectatives.

Nosaltres acordàrem el pla de treball conjuntament amb els altres grups, perquè creguem que és un document d'inici de faena. És un document d'inici de faena que marca, almenys, les expectatives que el Grup Parlamentari Socialista s'havia fixat, i és obrir el debat de la reforma de l'Estatut a la societat, que participen experts i que participe tota aquella gent que haja d'opinar i que haja de dir alguna cosa respecte a la possibilitat de modificació de l'Estatut, i, sobretot, el que sí que plantejàvem era que hi havera una informació i una transparència oberta a la societat.

En eixe sentit, creguem que es complixen els aspectes que nosaltres marcàvem. I cal manifestar una qüestió que per a nosaltres és el més important de tot, i és que si som capaços d'imbuir a la societat la valenciana que la reforma de l'Estatut d'Autonomia va a suposar possibilitats i oportunitats per a la gent, jo crec que amb això tindrem culminat un èxit important en la reforma de l'Estatut.

Sabem, perquè som conscients, després de vint anys d'estatut d'autonomia de la nostra comunitat, que la nostra societat ha evolucionat molt i que eixa evolució ha de ser plasmada en una major o una millor ubicació de drets i de possibilitats de la gent. Si som capaços d'això, nosaltres ens donarem per satisfets, a la vegada que aprofundim en l'autogovern aprofundim en els drets de la gent, incorporant-los al nostre marc estatutari, i fem ja un document que ens servisca per als propers vint-i-cinc anys.

Per això, nosaltres creguem que és un bon punt de partida i esperem que com a inici siga realment l'element catalitzador perquè el treball que pugam fer ja immediatament en el mes de juliol, en reunir-se la ponència i podem treballar ja un poc, marcar quins van a ser els terminis per a poder tirar endavant, nosaltres ens sentirem satisfets.

El senyor president:

Moltes gràcies, senyor Such.

Pel Grup Parlamentari Popular, l'il·lustre diputat senyor Serafín Castellano té la paraula.

El senyor Castellano Gómez:

Gràcies, senyor president.

En principi, mostrar també la satisfacció, perquè se complix el mandat sobretot de la primera reunió d'esta comissió que hui estem reunida, en el sentit que amb la màxima rapidesa i agilitat, doncs, se reunira la ponència i presentara un pla de treball abans d'acabar el període de sessions per a poder agilitzar, i inclús, com aixina jo ja proposí en el seu moment, en el mes de juliol, tots els treballs que la ponència haja de dur endavant.

Amb la qual cosa, jo crec que és un bon començament el fer-ho tots per unanimitat i espere que, de la mateixa manera que la ponència ha segut capaç de fer un pla de treball per unanimitat i per consens, doncs, la resta de punts i d'acords que hajam de tractar, estiga en eixa bona predisposició d'eixa unanimitat i d'eixe consens.

Jo no vull reiterar, lògicament, el que és això del pla de treball, perquè ha segut pres per unanimitat i, per tant, conjuntament per tots els grups, sinó manifestar que el Grup Parlamentari Popular, des de la comissió que constituí esta possible reforma de l'Estatut dir que estem en la mateixa disposició de diàleg, en la mateixa disposició de treballar sense dilacions, que l'únic límit que tenim és l'orde constitucional, com ja manifestàrem i el consens entre tots els grups parlamentaris i que, per tant, tots i cada un dels temes que se puguen tractar, se poden tractar amb absoluta normalitat i llibertat en el si de la ponència, per a després passar-ho a la comissió.

I destacar sols dos temes del pla de treball: un, la limitació en el temps, perquè se veja que és voluntat, no de paraula, sinó de fet i objectiva de la ponència i si ho fa seua també hui, com ja ho ha fet en la votació, la comissió, d'arribar tan prompte com siga possible a uns acords, perquè la reforma siga ambiciosa i, sobretot, perquè la reforma, doncs, aprofundixca en el que són les competències d'autogovern de la Comunitat Valenciana i, per tant, siga beneficiosa per als ciutadans i per a les ciutadanes. Jo crec que és un temps prudent i raonable, que si treballem sense dilacions, doncs, podríem aplegar en eixa data, doncs, a tindre una proposta ja redactada per part de la ponència i també per part d'esta comissió.

I, en segon lloc, jo crec que cal destacar també, i aixina fou voluntat de tots els grups, que n'hi haja una participació de la societat civil. Jo crec que és important que quan se reforma una norma fonamental, com puga ser una constitució per a un estat o un estatut d'autonomia, en este cas, per a una comunitat autònoma, jo crec que és bàsic que se compte amb la voluntat popular i que n'hi haja una participació directa de la societat civil, no sols dels experts o no sols dels juristes entesos en esta, sinó també de tota i cada una de la societat civil. Jo crec que contra més implicació tinguen els representants de la societat civil amb més força i, sobretot, també amb molta més consideració se tindrà el que és esta reforma de l'Estatut d'Autonomia.

Per tant, me pareix també i me sembla absolutament raonable, i per això s'aprovà també per unanimitat en la ponència, que n'hi haguera una col·laboració i una participació directa de representants en la societat civil valenciana. Igual que crec que és una bona oportunitat la de destacar el dret foral valencià. Jo crec que és una bona oportunitat en esta reforma poder establir d'una manera expressa el que és un fet històric per a mosatros, com és el nostre dret foral, i utilitzar les noves tecnologies, com és la pàgina web i altres qüestions que havíem parlat, perquè eixa participació puga ser més efectiva per part de tots.

Per tant, jo crec que ens hem de felicitar no soles per complir els terminis que s'havien marcat en la reunió constitutiva d'esta comissió, sinó també perquè el primer pas ha segut per unanimitat i jo espere, i el meu grup espera que això siga també que els pròxims treballs puguen anar, almenys, amb eixa bona predisposició i, sobretot, amb eixes ganes de tindre punts d'encontre i de diàleg i d'unanimitat en una cosa tan important per a la nostra comunitat com és la seua reforma de l'Estatut.

Moltes gràcies.

El senyor president:

Moltes gràcies, il·lustre senyor diputat Serafín Castellano.

Alguna diputada o algun diputat, encara que siga trencar el que és la normativa reglamentària, si vullguera fer alguna observació, alguna suggerència o alguna cosa. Pel que veig, no. Està tot perfectament explicat i ben exposat.

La Mesa no va a fer valoracions de tipus polític perquè és el que s'ha fet anteriorment, però en la vida política d'algunes persones hi ha moments de satisfacció i d'alegria, i este és un dels moments de satisfacció i d'alegria. Fa un moment ho parlàvem el vicepresident i jo, vore que aquí hi havia una unitat i una diversitat amb unes ganes de treballar en conjunt per a una cosa molt esperada i molt desitjada.

Vostés mos han fet aquí un treball que no es pot rebutjar no soles res sinó que és molt important, però això s'ha d'instrumentalitzar. Per descomptat, fixen vostés el que és la comissió fins a la data del mes de juliol, pel que hem deduït, per a reunir-se i treballar en el que estimen convenient, però jo sí que voldria fer el següent: primer, dir-los que pel lletrat major, que ell i amb les persones que crega oportunes i amb la fi de poder donar compliment al que aquí s'especifica, tinga tot el material humà i el material legal, jurídic, etcètera, etcètera, no soles preparat sinó que el done als portaveus o als membres de la ponència, i si algun membre de la comissió també el vol tindre, que el tinguera.

Segon, jo demanaria també que les peticions que puguen formular de necessitats, de mitjans materials i d'altre tipus que les dirigiren sempre a través del lletrat, perquè com és el secretari general i porta el tema de personal ell mos pot facilitar i anem avançant i anem a ser tremendament pragmàtics. Als serveis o als servicis jurídics de la cambra, també, que s'incorporen en la quantitat i en el que crega convenient el lletrat perquè presten tota l'ajuda i la col·laboració sense límit al que és la comissió.

Quart, jo propose també que per una deferència s'envie còpia del comunicat del que vostés han proposat a la presidència de les Corts perquè sàpia també el que estem fent i el que volem fer.

I, després, com vostés han observat també, hi ha uns treballs interns molt seriosos i uns altres treballs. És cert que els dos tenen la confluència del mateix, de millorar, perfeccionar, ampliar, actualitzar, etcètera, etcètera el que és l'Estatut. Aquí s'ha notat que estan treballant molt seriosament. D'això se n'adona un de seguida, per la més o menys experiència que tinga i, per tant, jo he de dir-ho en nom de la Mesa i trobe que de la comissió, que moltíssimes gràcies pel primer pas que hem pegat, que trobe que és el preludi del que serà l'últim, que serà positiu.

I dins de tot astò, també anunciar-los que a més de la faena que vostés facen, la ponència, aleshores, mosatros, la comissió especial per a la primera quinzena de setembre sí que tindríem una reunió per a analitzar ja amb profunditat, estudiar, intentar completar el treball que la ponència està fent més algunes altres idees que pogueren tindre els membres, la qual cosa vol dir que ja rebran vostés en temps i forma un escrit citant-los per a vore-mos i tancar-mos on faça falta i treballar les hores necessàries per a ja anar marcant-mos un calendari i més continguts.

En resum, que estem anant de pressa però, com dien els clàssics, jo trobe que natura non facit saltum. O siga que, per tant, s'ha de seguir la via evolutiva que és el més important.

Moltíssimes gràcies i s'alça la sessió.

(S'alça la reunió a les 14 hores i 22 minuts)

