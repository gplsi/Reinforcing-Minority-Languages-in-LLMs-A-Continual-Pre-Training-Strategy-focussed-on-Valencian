Comissió de Radiotelevisió Valenciana i de l'Espai Audiovisual realitzada el dia 10 de desembre de 2015. Comença la reunió a les 11 hores i 10 minuts. Presideix el president de Les Corts, senyor Enric Morera i Català. Reunió número 1.

Sessió constitutiva de la Comissió de Radiotelevisió Valenciana i de l'Espai Audiovisual

El senyor president de Les Corts:

Senyories, anem a començar la constitució de la Comissió de Radiotelevisió Valenciana.

Senyories, molt bon dia.

És un dia molt important per al nostre parlament, per a les Corts Valencianes, constituir la Comissió de Radiotelevisió Valenciana i l'Espai Audiovisual, fruit del treball que s'ha fet de reforma puntual del reglament. I és un dia molt important perquè Les Corts tornem a tindre un àmbit específic d'un sector tan important com és la nostra televisió i ràdio pública, sector audiovisual, en perspectiva de recuperar el servei públic el més prompte possible.

I sense més dilació li donaré la paraula al secretari primer, senyor Emilio Argüeso, perquè confirme si tenim quòrum.

(El secretari passa llista per tal de comprovar si hi ha quòrum)

Hi ha quòrum. Per tant, senyories, anem a procedir, d'acord amb el que marca l'article 41 modificat, que tots vostés coneixen, que les comissions han de ser paritàries. I, per tant, senyories, anem a passar a l'elecció del president o presidenta de la comissió.

La votació s'efectuarà en papereta, que tenen vostés en les seues carpetes, papereta blanca. Hi hauran de posar la persona que vullguen que presidisca esta comissió.

Per tant, anem a passar llista i anem a procedir a la votació.

Senyor secretari.

(El secretari primer crida per ordre alfabètic les diputades i els diputats perquè depositen la papereta en l'urna)

(El president fa l'escrutini)

Realitzat l'escrutini, tenim 8 paperetes de Marc Pallarès i 7 paperetes en blanc. Per tant, queda proclamat president de la comissió, Marc Pallarès.

I passem, seguidament, a l'elecció de vicepresidenta, en este cas ha de ser vicepresidenta, i secretari de la comissió.

El senyor secretari primer, cridarà a la votació. Quan vosté vullga.

(El secretari primer crida per ordre alfabètic les diputades i els diputats perquè depositen la papereta en l'urna)

(El president fa l'escrutini)

Senyories, realitzat l'escrutini: Mercedes Caballero i Fernando Delgado, 8 vots; Alfredo Castelló i Eva Ortiz, 5 vots, i 2 vots en blanc.

Per tant, realitzat l'escrutini, queda proclamada vicepresidenta de la comissió, la il·lustre diputada Mercedes Caballero, i secretari de la comissió, l'il·lustre diputat Fernando Delgado. (Veus) Ah! Alfredo Castelló? Val. Queda proclamat secretari de la comissió, l'il·lustre diputat Alfredo Castelló.

Senyories, la pluralitat continua existint en estes Corts, de la qual cosa ens congratulem, i els desitge un gran treball perquè tenen un repte molt important de refer tot el sector audiovisual, i especialment comptar prompte amb una ràdio i televisió pública que tanta falta fa en la nostra terra.

Moltes gràcies i poden prendre possessió. Senyor Marc Pallarès, Mercedes Caballero i Alfredo Castelló.

(La diputada i els diputats que han sigut elegits ocupen els seus llocs en la mesa)

(Ocupa la presidència el president, senyor Marc Pallarès Piquer)

El senyor president:

Tenim per davant una tasca molt important en aquesta comissió. Una estudiant valenciana l'any passat se'n va anar a una universitat belga a fer un prestigiosíssim màster en comunicació, i en aquell màster en comunicació un dia el professor va parlar d'una radiotelevisió pública que es va tancar. És un fet extraordinari, poc habitual, per això es va parlar en aquell màster d'un fet com aquest.

A més a més d'explicar-ho, d'explicar que una radiotelevisió pública va veure com es baixava la seua persiana, a més a més d'això, el professor va posar unes imatges, i en eixes imatges es veia un periodista, Rafa Molés, i es veia una representant de l'associació de víctimes del metro entrant per una finestra de les instal·lacions de la Radiotelevisió Pública Valenciana. Eixa alumna me va comentar que va sentir una autèntica vergonya, autèntica vergonya de vore aquelles imatges.

La nostra tasca és que mai cap valencià ni cap valenciana puga tornar a sentir vergonya de la seua televisió, de la seua ràdio pública.

Els treballs que tenim per davant i que començarem la setmana que ve, jo crec que podíem fer una analogia i dir que és com una mena d'arbre, d'acord? No és un treball nou. S'han obert moltíssimes ràdios i televisions públiques al llarg del segle XX. Això s'ha fet des de fa dècades. Però dic que es pot fer l'analogia amb un arbre perquè un arbre podrà ser molt vell, però és jove cada vegada que torna a florir. I eixa és la nostra tasca: ocupar-nos de les branques que conformaran l'arbre de la radiotelevisió pública valenciana.

S'alça la sessió. (Aplaudiments)

(S'alça la reunió a les 12 hores i 47 minuts)

