Comissió de Peticions realitzada el dia 22 de febrer de 2022. Comença la reunió a les 11 hores i 13 minuts. Presideix el president de les Corts Valencianes, senyor Enric Morera i Català. Reunió número 8.

El senyor president:

Molt bon dia senyories. (Remors)

Molt bon dia, senyories.

S'obri la sessió.

La secretària primera comprovarà el quòrum per a procedir a l'inici dels punts de l'ordre del dia.

(La senyora secretària passa llista per tal de comprovar si hi ha quòrum)

Molt bé, senyories, passarem al primer punt de l'ordre del dia que és l'acta de la reunió anterior, que tenen en les seues carpetes. Hi ha alguna concreció, matisació, aportació? La donem per aprovada? S'aprova l'acta.

Admissió, si escau, de les peticions presentades

El senyor president:

Passem al segon punt de l'ordre del dia que és l'admissió, si escau, de les peticions presentades, que tenen en les seues carpetes; concretament, l'escrit registre d'entrada 47. 618, presentat pel senyor Manuel Berna Pérez, i l'escrit registre d'entrada 49. 195, presentat pel senyor Pedro Narciso de la Cruz García López. Se'ls ha facilitat la informació que tenen en les carpetes.

Així mateix, s'ha posat a la disposició de les seues senyories l'escrit registre d'entrada 50. 881, del Síndic de Greuges, en relació amb la petició del senyor García López. Aquest informe se li va sol·licitar al Síndic de Greuges per la Mesa de les Corts el passat 1 de febrer. Si els sembla bé i atés que hi ha un informe del síndic i si estan tots els grups d'acord, li traslladarem l'informe al senyor García López i donarem per tancada la tramitació. Entenc que estem tots d'acord.

Per altra banda, segons la Resolució 7 de la present legislatura, la número X, la comissió ha de pronunciar-se sobre l'admissió de l'escrit del senyor Berna i, si hi estem d'acord, se continua la tramitació. En aquest sentit (veus)… Sí, demana la paraula la il·lustre diputada María Luisa Mezquita.

Quan vosté vullga, senyoria.

La senyora Mezquita Juan:

Moltes gràcies, president.

Jo simplement aprofitar…, que pareix que estiguem tots conformes en la compareixença del senyor Berna, aprofitar per també conéixer, ja que la conselleria té la capacitat de poder, d'alguna manera, supervisar la gestió dels municipis, quant a abocadors il·legals i, si podríem demanar des d'ací per al dia de la compareixença, tindre un informe de la conselleria si, al respecte d'este municipi, s'ha fet alguna gestió per supervisar el tema dels abocadors il·legals. Supose que seria la Conselleria d'Agricultura, Desenvolupament Rural, Emergència Climàtica y Transició Ecològica. I, si hi ha algun problema…

El senyor president:

Jo crec que no hi haurà ningun problema.

Segons la Resolució 7, s'obre un termini de quinze dies perquè (veus)… Sí, vostés ens poden presentar per escrit, una vegada que hem obert el termini hàbil de quinze dies, per escrit, alguna de les tramitacions previstes en el punt quart de la Resolució 7 de la present legislatura i, així, ho debatríem en la pròxima sessió. Si els sembla bé, eixe seria el procediment correcte, d'acord?

Moltes gràcies, senyoria.

Propostes de tramitació de peticions en curs. Debat i votació

El senyor president:

Doncs, passaríem, senyories, al tercer punt de l'ordre del dia que és debat i, si escau, aprovació de les propostes de tramitació de peticions en curs.

Les peticions en curs són les següents: registre d'entrada número 32. 299, presentada pel col·lectiu de docents interins amb diversitat funcional, en què sol·liciten la seua compareixença davant la Comissió de Peticions per a explicar la situació d'aquest col·lectiu. Han sol·licitat la compareixença d'una persona representant del col·lectiu davant la comissió els grups parlamentaris Vox Comunidad Valenciana, registre d'entrada 43. 142, i Unides Podem, 42. 836.

Passaríem, senyories… Coneixen vostés esta petició d'este col·lectiu i anem a fer votació, ara mateix, per a decidir si s'aprova la compareixença o no s'aprova, si…, el que consideren. Per tant, senyories, passaríem a votació ordinària. Vots a favor de l'aprovació de la compareixença d'este col·lectiu? Vots a favor? Abstencions? Amb 5 vots favorables i 1 abstenció s'aprova la compareixença, que serà substanciada la pròxima sessió, d'acord?

Passem ara, senyories, a l'altra petició que tenim, a la següent, que és l'escrit 38. 526, presentada per l'associació veïnal d'Aielo de Malferit, sol·licitant la millora del funcionament de la llei de transparència. Hi ha dos sol·licituds de tramitació: una en nom del grup Vox Comunidad Valenciana, sol·licita la compareixença, registre d'entrada 43. 142; i Unides Podem, registre d'entrada 42. 836, que demana la tramesa a la conselleria i l'emissió de l'informe. I, per tant, votarem estes dos opcions, segons la resolució set. (Veus) Sí? (Veus) Bé, sí, si vol… (Se sent una veu que diu: «Sol·licite») Sobre esta sol·licitud de compareixença, té vosté la paraula, senyoria.

La senyora Blanes León:

Moltes gràcies, president.

Bé, el motiu de la nostra petició de remetre-ho a l'administració competent és el següent, hi ha dos causes: una, que en aquest moment…, perquè el que concretament demana el peticionari és la millora de la llei de transparència i dir que en la resolució set una de les causes d'inadmissió, en aquest cas per la mesa, és les relatives a procediments parlamentaris. Entenem que la llei de transparència, en aquestos justs moments, està en tramitació i, per tant, per a eixa petició de la millora de la llei, entenem que no cabria eixa compareixença.

De tota manera, com que la resolució també dona la possibilitat d'altres tramitacions, entenem que se li pot donar solució o almenys una resposta al peticionari, donant trasllat… I la nostra proposta és que se li done trasllat al Síndic de Greuges perquè considera la idoneïtat o no de traslladar aquest tema a l'Agència Valenciana Antifrau i explique el perquè: una, perquè a la llei del síndic a què es fa referència és l'anterior, la de 2008, que ja no està en vigor i, dos, perquè en el moment en què es va donar resposta a aquestes peticions per part dels veïns i veïnes no existia l'Agència Valenciana Antifrau, i dins de les seues funcions està precisament que quan hi ha un entorpiment de la funció puga ser traslladat a l'Agència Valenciana Antifrau. I eixa era la nostra proposta de donar trasllat a aquestes administracions, eixes dos causes. En el cas que no es poguera donar trasllat, entenem que no podria admetre's per la tramitació que es troba ara mateix de la llei de transparència.

Moltes gràcies, president.

El senyor president:

Crec que s'ha entés…

Aleshores, vosté el que sí que proposaria és que se li enviara a la conselleria l'escrit perquè la conselleria considerara si ha de fer un informe o donar-nos resposta, i no la compareixença del sol·licitant pels motius que vosté acaba d'expressar.

De totes maneres, anem a votar per vore els grups parlamentaris el que plantegen.

Votarem, senyories, en primer lloc la sol·licitud de la compareixença. S'acaben d'explicar els motius per part d'un dels grups, Unides Podem. Però, en tot cas, jo ho sotmet a votació. Vots a favor de la sol·licitud de la compareixença de l'Associació Veïnal d'Aielo de Malferit? A favor de la compareixença. Quatre grups han demanat la compareixença de l'associació veïnal. Per tant, queda aprovada la compareixença. Abstencions? Grup Popular i grup Unides Podem. I cap vot en contra. Per tant, entenc que el segon punt decau, no? L'enviament de… tal, decau.

Senyories, passaríem al següent punt, que és l'escrit registre d'entrada número 40. 617, presentat per la senyora Josefa Carmen Sáez Rufete sobre incompliment de la instrucció d'inici de curs de la Conselleria d'Innovació, Universitats, Ciència i Societat Digital.

Hi ha dos sol·licituds de tramitació que s'han enviat: una, per part del Grup Parlamentari Vox Comunidad Valenciana, sol·licita la compareixença, registre d'entrada 43. 142, i el Grup Parlamentari d'Unides Podem, registre d'entrada 42. 836, que demana la tramesa a la conselleria i l'emissió d'informe.

Algun grup veig que sí que es vol pronunciar abans de passar a votació.

La senyora Blanes León:

Gràcies, president.

Un poc explicar també quins són els motius pels quals nosaltres demanem açò, i és perquè aquesta persona sol·licita o posa en coneixement que no s'han oferit els cursos de formació que en un primer moment s'haurien d'haver ofertat.

I, per tant, nosaltres pensem: una, que ja ve totalment explicat i que la compareixença en si mateix no sempre aporta més informació. A vegades no és necessària compareixença, perquè crec que la informació està tota en l'escrit. I, dos, perquè com que la llei va entrar en vigor el 24 d'agost de 2018 i hi havia quatre anys perquè es pogueren donar aquests cursos de formació i donar aquesta formació perquè les persones que no tingueren en esta formació no estiguen limitades en la seua mobilitat (inoïble per raons tècniques. Veus) … -disculpe- pot inclús perjudicar a la pròpia afectada donant-li…, que quede fora de termini.

I, per tant, nosaltres demanem que s'envie directament a la conselleria i que done una resposta. Si és cert que no s'han oferit, que s'oferisquen i en cas que ja s'hagen ofertat que ens done una explicació tant a la comissió com a la persona afectada. Entenc que pot perjudicar esperar que comparega a la comissió.

Gràcies.

El senyor president:

Moltes gràcies, senyoria.

Algun grup vol manifestar-se al respecte o passem directament a votació?

S'acaba d'argumentar no sol·licitar la compareixença en esta comissió, però sí demanar a la conselleria la tramesa de l'informe i la sol·licitud d'informació.

Passaríem a votació. En primer lloc votarem si s'aprova la sol·licitud de compareixença. Vots a favor de la compareixença de la senyora Josefa Carmen Sáez Rufete? 5 vots a favor -de cinc grups-. Abstencions? 1 abstenció. Per tant, acordem la compareixença de la senyora Josefa Carmen Sáez Rufete.

Tramitació ordinària de documents remesos a la comissió

El senyor president:

Passarem, senyories, al següent punt de l'ordre del dia -ja últim-, que és la tramitació ordinària de documents.

No s'han incorporat documents a esta comissió.

I, per tant, senyories, havent esgotat l'ordre del dia, és closa la sessió.

Moltes gràcies.

(S'alça la reunió a les 11 hores i 26 minuts)

