Comissió d'investigació per a esbrinar els motius de contaminació dels aqüífers que abasteixen d'aigua potable els municipis del nostre territori, com és el cas de la comarca de la Ribera, el temps i les conseqüències per al consum humà d'aigua contaminada, en especial l'afecció a les embarassades i xiquets realitzada el dia 26 de gener de 2016. Comença la reunió a les 11 hores i 36 minuts. Presideix el president de Les Corts, senyor Enric Morera i Català. Reunió número 1.

Sessió constitutiva de la Comissió d'investigació per a esbrinar els motius de contaminació dels aqüífers que abasteixen d'aigua potable els municipis del nostre territori, com és el cas de la comarca de la Ribera, el temps i les conseqüències per al consum humà d'aigua contaminada, en especial l'afecció a les embarassades i xiquets

El senyor president de Les Corts:

Senyories, ara explicarem… Demane disculpes pels cinc minuts de retard. Dins del que és la puntualitat britànica, els cinc minuts s'entenen també com a una certa cortesia per a…

Però anem a passar ja directament a la constitució de la comissió d'investigació per a conéixer els motius de la contaminació dels aqüífers que abasteixen d'aigua potable els municipis del nostre territori.

I com a primer pas, anem a verificar si tenim quòrum en la comissió. I, per tant, li done la paraula al secretari primer de la mesa. Senyor Emilio Argüeso, quan vosté vullga.

(El secretari primer passa llista per tal de comprovar si hi ha quòrum)

Molt bé. Senyories, verificat que tenim quòrum, el que procedix és passar a complir el nostre reglament, i concretament, l'article 41. I per a l'elecció del president o presidenta de la comissió, anem a votar amb la papereta blanca, posant un nom; i després procedirem, en segona votació, a l'elecció del vicepresident o vicepresidenta, secretari o secretària, en funció de la persona que siga elegida com a vicepresident o vicepresidenta.

Per tant, senyories, anem a passar a la votació, amb la papereta blanca, on haurà de figurar el nom de la persona que creguen que ha d'ocupar el lloc de president o presidenta de la comissió.

Per tant, anem a donar-li la paraula al secretari primer perquè cride a la votació.

Senyor secretari, quan vullga.

(El secretari primer crida per ordre alfabètic les diputades i els diputats perquè depositen la papereta en l'urna)

Realitzada la votació, anem a passar a l'escrutini.

(El president fa l'escrutini)

Realitzat l'escrutini, tenim 5 vots en blanc i 10 vots Graciela Ferrer. Per tant, queda proclamada presidenta de la comissió d'investigació sobre la contaminació dels aqüífers, la il·lustre diputada Graciela Ferrer.

Senyories, d'acord amb el que marca l'article 41 del reglament, anem a passar a votació del vicepresident -serà home- i secretària de la comissió.

A tal efecte, votarem amb la papereta blava, posarem dos noms, i realitzat l'escrutini, assignarem el càrrec de vicepresident i de secretària a les persones que obtinguen més vots. ¿D'acord?

Per tant, senyor secretari, quan vosté vullga, cride a la votació.

(El secretari primer crida per ordre alfabètic les diputades i els diputats perquè depositen la papereta en l'urna)

Bé. ¿Ja han votat totes les seues senyories? Doncs anem a passar a l'escrutini.

(El president fa l'escrutini)

Realitzat l'escrutini, tenim 5 vots en blanc, 8 vots Daniel Geffner i Maria Josep Ortega i 2 vots Rosa García i Manuel Pineda.

Per tant, queda proclamat vicepresident de la comissió d'investigació sobre la contaminació dels aqüífers l'il·lustre diputat Daniel Geffner i secretària la il·lustre diputada Rosa García, als quals els pregue que prenguen ja possessió de la presidència de la comissió.

(Les diputades i el diputat elegits ocupen els seus llocs)

La senyora presidenta:

Moltes gràcies a tots els membres de la comissió per haver dipositat la seva confiança en aquesta mesa.

I res. Simplement espere que el treball d'aquesta comissió especial d'investigació sobre la contaminació, les causes de la contaminació dels aqüífers que abasteixen d'aigua potable els municipis del nostre territori, com és el cas de la comarca de la Ribera, així com el temps i les conseqüències per al consum humà d'aigua contaminada, en especial l'afecció a embarassades i xiquets, que serà l'objecte d'aquesta comissió d'investigació, que els treballs que desenvolupem al llarg dels propers mesos siga fructífer i servisca per a millorar la qualitat de vida dels nostres conciutadans i conciutadanes.

Com que hem de preparar un pla de treball per part de cada grup per tal de debatre'l, adoptar-lo i ja començar amb els treballs de compareixences, estudi, etcètera, proposaria que ens donàrem un temps de, per exemple, quinze dies naturals, a comptar a partir de hui, per a passar per registre aquest pla de treball. I a partir de tindre les propostes de tots els grups, tornar a convocar una sessió d'aquesta comissió per tal de debatre i adoptar eixe pla de treball que guiarà les nostres activitats en els propers mesos.

Si tots els grups estan d'acord, doncs… ¿Els sembla a tots bé? Eixa seria un poc la… el començament d'aquestes activitats.

I sense més, per avançat, vos agraïsc a tots el vostre interés i els vostres esforços, que de segur posareu en aquesta comissió.

I done per finalitzada aquesta sessió.

(S'alça la reunió a les 12 hores i 5 minuts)

