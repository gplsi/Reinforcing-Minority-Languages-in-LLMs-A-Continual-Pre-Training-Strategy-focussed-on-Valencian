Comissió d'estudi sobre la possibilitat d'una reforma àmplia de l'Estatut d'Autonomia de la Comunitat Valenciana per a adequar-lo a les necessitats actuals realitzada el dia 1 de desembre de 2014. Comença la reunió a les 10 hores i 47 minuts. Presideix el diputat senyor Rafael Maluenda Verdú. Reunió número 3.

El senyor president:

Senyories, s'obri la sessió per a celebrar la Comissió d'estudi sobre la possibilitat d'una reforma àmplia de l'Estatut d'Autonomia de la Comunitat Valenciana per adequar-lo a les necessitats actuals.

En primer lloc, donat que els diputats adscrits a esta comissió per part dels grups parlamentaris d'Esquerra Unida, Compromís i Socialista, una volta més no assistixen i donat que la secretària d'esta comissió, la secretària titular, és la il·lustre senyora Carmen Ninet, del Grup Parlamentari Socialista, que tampoc s'ha presentat, la mesa considera que, per analogia al que establix el reglament per a altres qüestions, correspon designar provisionalment com a secretària d'esta mesa d'esta comissió la diputada adscrita més jove, en este cas la il·lustre senyora diputada María Fernanda Vidal, a qui donem la benvinguda i agraïm la seua col·laboració.

Pregue, per tant, a la senyora secretària comprove el quòrum.

(La secretària passa llista per tal de comprovar si hi ha quòrum)

Moltes gràcies, senyora secretària.

En la carpeta tenen l'acta de les sessions celebrades fins a hui. És el moment de la seua aprovació. Si volen fer alguna observació alguna indicació és el moment de fer-ho.

Té la paraula l'il·lustre diputat senyor Jorge Bellver del Grup Popular.

El senyor Bellver Casaña:

Moltes gràcies, senyor president.

Hui és un dia important…

El senyor president:

Senyor Bellver, és de l'acta?

El senyor Bellver Casaña:

Perdó, perdó.

Ningun problema a l'acta.

El senyor president:

Queda aprovada l'acta, per tant.

Debat de la proposta de dictamen elaborada per la ponència

El senyor president:

Passem, ara sí, al segon punt de l'ordre del dia, que és el debat de la proposta de dictamen que ha elaborat la ponència.

Per a torn a favor, té la paraula l'il·lustre diputat senyor Jorge Bellver.

El senyor Bellver Casaña:

Molt bé. Moltes gràcies.

Com dia, hui és un dia important per a estes Corts, és un dia important per a esta comissió. És un dia important, perquè, com els dia, el seu objectiu és la revitalització de la nostra democràcia representativa.

Esta ponència té per objecte la posada en marxa de nous mecanismes que, en opinió del Grup Parlamentari Popular, contribuïxen a revisar i revitalitzar la representació política i, al mateix temps, millorar el vincle entre els ciutadans i els seus diputats en Les Corts d'una forma més directa, més responsable i participativa.

El poder legislatiu ha, en este cas, de prendre el pols a la realitat social, que sempre està en canvi, i per a estar en disposició de percebre les noves, de vore, de detectar les noves situacions i anhels dels ciutadans.

Desgraciadament este posicionament, esta deuria haver sigut la postura dels grups parlamentaris però, com els dia, desgraciadament el que hem pogut viure en esta comissió no ha tingut res a vore amb açò.

Els grups de l'oposició, que ja van buscar excuses per a no recolzar el que era l'aprovació d'esta comissió, buscaren, una vegada constituïda, excuses per a abandonar-la i no participar, fent un despreci no només al que representen estes Corts sinó a tots els ciutadans al no voler participar del debat sobre les idees regeneracionistes que en estos moments els ciutadans ens estan demanant.

Hem de tindre en compte que estem parlant, senyories, d'una comissió que es va aprovar en el Ple de 17 de juliol en les Corts Valencianes, que es va constituir escassament quatre dies després, el dia 21 de juliol; que els grups parlamentaris presentaren les seues propostes, en concret 46 propostes per al debat, encara que només 3 d'eixes 46 propostes havien de vore amb el que suposava l'objecte i el fonament d'esta comissió, és a dir, només el 6,5% de les propostes presentades havien de vore en millorar la regeneració democràtica i, per tant, totes aquelles qüestions que podrien afectar el que és la reforma del nostre Estatut.

Però, finalment, dir-los que com saben, desgraciadament, açò no ha sigut possible, no ha sigut possible el poder confrontar en el si de la comissió el que se pretenia, que eren idees, propostes, iniciatives i idearis. I açò mos porta inclús a haver de demanar-li a la presidència d'esta comissió el que se suspenguera, el que s'anul·laren les compareixences previstes que, des del nostre punt de vista, hagueren contribuït i molt a millorar la qualitat del debat, a millorar la qualitat de les propostes.

Dit açò, per part del Grup Parlamentari Popular se va a demanar a la mesa que se demanara a la seua vegada a la Generalitat valenciana informes per a poder millorar, com li dia, les propostes inicials d'esta comissió. I, al final, el que hem fet, com li dia, i lamentant la no-compareixença, lamentant una vegada més la falta de posicionament, la falta de responsabilitat i la falta de compromís dels grups de l'oposició, respecte al que suposa les Corts Valencianes i suposa la seua representació respecte dels ciutadans, plantegem una ponència fonamentada en, com li dia, allò demanat a través d'esta comissió a la Generalitat valenciana en els seus informes i també allò anunciat en el seu dia pel president Alberto Fabra.

Al final plantegem incorporar a esta reforma estatutària la reducció del nombre de diputats, de 99 a 79, que ja està en tramitació en esta cambra, però entenem que no té ningun sentit portar-la independentment. Per tant, plantegem que esta proposta de reforma estatutària deuria incorporar la que ja està en tramitació en estes Corts de reducció del número de diputats de 99 a 79.

Plantegem, també, el que se porten endavant les reformes legislatives necessàries per a poder introduir en el nostre sistema electoral l'elecció directa d'almenys un terç dels diputats directament per circumscripcions ateses a les comarques.

Plantegem la supressió de l'aforament; l'establiment d'un únic període de sessions d'onze mesos i l'impuls de les iniciatives legislatives populars que, com ja va anunciar també en el seu dia el president Fabra, se planteja la reducció, per una banda, del nombre de firmes necessàries per a poder presentar, de 50. 000 a 25. 000, i la possibilitat que es puguen utilitzar mitjans telemàtics a l'hora de la seua tramitació.

Dir-los, senyories, que en definitiva el que proposa esta ponència, el que proposa en este dictamen i l'objectiu que tenia esta comissió era generar i és generar una major confiança en les institucions públiques, incrementar els llaços entre els representants i representats en un pla d'igualtat; madurar el paper del poder legislatiu, promovent una major intensitat sense períodes que la interrompen i fer, en definitiva, de la política i de les seues vies un àmbit d'orgull, en el sentit últim d'esta reforma que els ponents hui han volgut plasmar en este document.

Si la participació ha de construir-se poc a poc, entenem que la tramitació que s'està portant en este cas, en esta comissió, entenem que les propostes que està fent el Grup Parlamentari Popular en ple, com la reforma del Reglament de Les Corts per a millorar eixa incardinació entre el que és el ciutadà i el parlament, és fonamental, hem de fer-la poc a poc. I entenem que eixe poc a poc, que totes estes decisions que han de portar-nos a que la participació, que la transparència siga una realitat i, per tant, contribuïsca a fer més fort el nostre sistema, s'ha de portar i s'ha de dur ací en les Corts Valencianes.

Lamentar, com li dia, una vegada més, la falta de responsabilitat, la falta d'implicació i la covardia dels grups parlamentaris de l'oposició, no volent confrontar idees, no volent tindre debats, és a dir, fugint del debat en les Corts Valencianes.

Moltes gràcies i res més.

El senyor president:

Gràcies a vosté, senyor Bellver.

Donat que no hi ha torn en contra, si els pareix, senyories, passem a votar la proposta, el dictamen que ha elaborat la ponència i que la comissió ha de pronunciar-se al respecte.

Vots a favor del dictamen de la ponència? Gràcies. Per unanimitat queda aprovat.

Senyories, correspon ara que la mesa de la comissió done trasllat a la Mesa de Les Corts de l'acord per a la seua publicació, en el seu cas, i perquè puga ser inclosa en l'ordre del dia del primer ple que es convoque, donat que hi ha set dies per a això.

Designació del membre de la comissió que presentarà el dictamen de la ponència davant del Ple de Les Corts

El senyor president:

Passem al tercer punt, que és designació del membre de la comissió que presentarà el dictamen de la ponència davant del ple.

El senyor Bellver Casaña:

Dir-li, senyor president, que qui presentarà el dictamen davant del ple serà l'il·lustre diputat Alfredo Castelló.

El senyor president:

Moltes gràcies.

Si el senyor Castelló no té inconvenient…

El senyor Castelló Sáez:

El senyor president:

Moltes gràcies, senyor Castelló.

Bé, senyories, la comissió, seguint el mandat del ple, ha complit, fins i tot en el termini que s'havia assenyalat, ha fet els seus treballs. I, per tant, a la presidència i la mesa només li resta agrair, tant a les seues senyories com als servicis de la cambra, les facilitats que mos han donat per a poder dur endavant les nostres responsabilitats.

S'alça la sessió.

(S'alça la reunió a les 10 hores i 58 minuts)

