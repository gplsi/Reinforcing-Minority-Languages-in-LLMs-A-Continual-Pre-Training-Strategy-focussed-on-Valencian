Comissió d'investigació de les activitats de l'empresa pública CIEGSA realitzada el dia 20 de setembre de 2016. Comença la reunió a les 11 hores i 55 minuts. Presideix el president de Les Corts, senyor Enric Morera i Català. Reunió número 1.

El senyor president de Les Corts:

S'obri la sessió constitutiva de la Comissió d'investigació de les activitats de l'empresa pública CIEGSA.

En primer lloc, i d'acord amb els escrits que ens han fet arribar els grups parlamentaris, llegirem la composició dels diputats i diputades adscrits a esta comissió.

Li done la paraula al secretari segon, el senyor Marc Pallarès.

(El secretari segon passa llista per tal de comprovar si hi ha quòrum)

Sessió constitutiva de la Comissió d'investigació de les activitats de l'empresa pública CIEGSA

El senyor president de Les Corts:

Constatat que n'hi ha quòrum, anem a passar al següent punt, que és l'elecció de la mesa de la comissió, de conformitat amb el que estableix l'article 41 del reglament. M'estalvie explicar el mecanisme, però, en primer lloc, votarem el president o la presidenta de la comissió amb la papereta blanca i, posteriorment, el vicepresidenta o vicepresident i secretari o secretària.

Per tant, anem a cridar a la votació els diputats i diputades. Té la paraula el secretari de la mesa.

(El secretari segon crida per ordre alfabètic les diputades i els diputats perquè depositen la papereta en l'urna)

Realitzada la votació, anem a passar a l'escrutini.

(El president fa l'escrutini)

Queda proclamada presidenta de la comissió la il·lustre diputada Marian Campello, amb 10 vots favorables i 5 vots en blanc.

Anem a passar, seguidament, a l'elecció del vicepresident -en este cas ha de ser home- i secretària de la comissió, d'acord amb l'article 41. 3. El secretari els cridarà a votar.

(El secretari segon crida per ordre alfabètic les diputades i els diputats perquè depositen la papereta en l'urna)

Realitzada la votació, anem a passar a l'escrutini.

(El president fa l'escrutini)

Realitzat l'escrutini, queda proclamat vicepresident de la comissió d'investigació de CIEGSA l'il·lustre diputat Antonio Woodward, a qui li desitgem una millora i recuperació de la seua operació, i secretària de la comissió la il·lustre diputada Ana Barceló.

Senyories, finalitzades les votacions, demanem a la presidenta, al vicepresident i a la secretària que prenguen possessió de la presidència de la comissió, tot desitjant-los un bon treball.

(Les diputades i el diputat que han sigut elegits ocupen els seus llocs)

La senyora presidenta:

Bé, gràcies a totes i tots.

Enhorabona a la resta de components de la mesa.

És un honor poder presidir esta comissió. És una comissió que, a més, en les notícies dels últims dies està prenent molta més rellevància. Comissió que també compta amb el suport de tots els grups parlamentaris per fer-la possible. Aleshores, espere que totes i tots pugam treballar per a aclarir la gestió de CIEGSA que, al cap i a la fi, doncs, bé, estem parlant de la qualitat de l'educació dels nostres xiquets, de les nostres xiquetes, dels joves i del futur del nostre poble.

Poc més.

Vos desitge que tingueu una molt bona faena. Jo intentaré treballar tot el possible perquè isca tot bé, imagine que igual que la resta dels companys de la mesa.

I sí que m'agradaria dir-los que la pròxima comissió la convocarem per obrir el termini del pla de treball. Si volen, ara, en acabar la comissió, podem parlar els portaveus i intentem fixar una data per poder començar eixos plans de treball.

Res. Moltes gràcies i a la vostra disposició.

(S'alça la reunió a les 12 hores i 5 minuts)

