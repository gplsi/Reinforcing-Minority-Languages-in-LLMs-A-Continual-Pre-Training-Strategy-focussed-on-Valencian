Comissió de Política Social i Ocupació celebrada el dia 25 de juny de 2003. Comença la reunió a les 13 hores i 17 minuts, sota la presidència de l'Excel·lent Senyor Joaquim Puig i Ferrer. Reunió número 1.

Sessió constitutiva de la Comissió de Política Social i Ocupació.

El senyor vicepresident segon de les Corts:

Bon dia, diputades i diputats.

La Mesa de les Corts Valencianes, en escrits números 251, 346 i 395 ha tingut coneixement de l'adscripció a aquesta Comissió de Política Social i Ocupació dels il·lustres diputats i diputades.

Pel Grup Parlamentari Esquerra Unida-Els Verds-Esquerra Valenciana: Entesa, Ramon Cardona i Pla.

Es procedix a l'elecció de la Mesa de la comissió de conformitat amb el que establix l'article 39. --sí, perdó.

La senyora Soler Cejudo:

El senyor vicepresident segon de les Corts:

Senyor Maluenda.

El senyor Maluenda Verdú:

Per a manifestar que Rafael Maluenda substituïx el senyor Manuel Gómez Fernández.

El senyor vicepresident segon de les Corts:

Moltes gràcies.

Es procedix a l'elecció de la Mesa de la comissió de conformitat amb el que estableix l'article 39 del Reglament, el text del qual és el següent:

"Les comissions, amb les excepcions que s'estableixen en aquest reglament, elegeixen, entre els membres d'aquestes, una Mesa composta per un president o presidenta, un vicepresident o vicepresidenta i un secretari o secretària.

Per a l'elecció del president o presidenta, cada diputat o diputada escriurà un sol nom en la papereta, i resultarà elegit qui obtinga el vot de la majoria absoluta dels membres de la comissió. Si ningú no obtinguera en la primera votació la susdita majoria, es repetirà l'elecció entre els qui hagen assolit els majors resultats i quedarà elegit qui obtinga més vots.

El vicepresident o vicepresidenta i el secretari o secretària s'elegiran simultàniament. Cada diputat escriurà un sol nom en la papereta, i resultaran elegits, respectivament, vicepresident o vicepresidenta i secretari o secretària, els qui per ordre correlatiu obtingueren el major nombre de vots. En cas d'empat, resultarà elegit el candidat que pertanya a la llista electoral més votada. "

Procedirem, per tant, seguidament, a l'elecció del president de la comissió d'acord amb el que estableix l'article 39. 2 del Reglament.

Pel senyor secretari es procedirà a la crida dels diputats i diputades.

(El senyor secretari primer crida les senyores diputades i els senyors diputats perquè depositen la papereta en l'urna)

(El senyor vicepresident segon procedix a l'escrutini)

El senyor vicepresident segon de les Corts:

10 vots Pepa Frau i 5 en blanc. Per tant, com complix la majoria absoluta, queda proclamada presidenta de la comissió, Pepa Frau. (Aplaudiments)

A continuació procedirem a l'elecció del vicepresident o vicepresidenta i secretari o secretària, d'acord amb el que estableix l'article 39. 3 del Reglament. Cada diputat escriurà un sol nom en la papereta i resultaran elegits, respectivament, vicepresident o vicepresidenta i secretari o secretària els qui per ordre correlatiu obtinguen el major nombre de vots.

El senyor secretari procedirà a la crida dels diputats i diputades.

(El senyor secretari primer crida les senyores diputades i els senyors diputats perquè depositen la papereta en l'urna)

El senyor vicepresident segon de les Corts:

Anem a procedir a l'escrutini.

(El senyor vicepresident segon procedix a l'escrutini)

6 vots Manolo Gómez; 5 vots Soledad Linares; 4 vots en blanc. Per tant, queda escollit vicepresident el senyor Manuel Gómez; i queda escollida secretària la senyora diputada Soledad Linares.

Per tant, els demano a la presidenta, al vicepresident i a la secretària, que prenguen possessió de la Mesa de la comissió.

Moltes gràcies.

(Les senyores diputades i el senyor diputat que han estat elegits ocupen el seu lloc en la Mesa de la comissió)

(Ocupa la presidència la il·lustre diputada senyora Pepa Frau)

El senyor Maluenda Verdú:

Una qüestió d'ordre, si em permet la senyora presidenta, per a deixar constància de l'absència justificada del senyor Manuel Gómez, que ha sigut elegit vicepresident, que no està present en este acte. Es deixa constància de la seua absència justificada.

Gràcies.

La senyora presidenta:

Bé, bon dia a tots i a totes.

En primer lloc, estic molt agraïda d'haver rebut els vots necessaris per a ser la presidenta d'una comissió que pense que té una gran tasca a fer en estos quatre anys, i també de la gent que encara que no conec sé que anem a fer un bon equip i que va a ser una Mesa que, per descomptat, va a donar joc perquè hi haja un debat intens, amb consens, amb diàleg, però per descomptat que siga un debat viu, que és el que toca.

I, sobretot, tornar ací, a esta casa, per a mi és un gran honor. Per als que no ho sàpien, jo vaig ser diputada en la primera legislatura i també en la preautonomia, i presidenta d'una comissió importantíssima com era la d'Educació i Cultura, i vaig tindre també l'oportunitat de ser la presidenta d'una llei tan important que va passar com és la Llei d'Ús i Ensenyament del Valencià.

Espere que el treball es puga desenrotllar molt bé perquè tenim una garantia, i és que tenim Julia, una lletrada que estic segura que donarà tot el seu esforç i tot el seu treball perquè la comissió funcione com toca.

I, per tant, espere que se sentiu a gust ací --jo vaig a intentar que aixina siga-- i, sobretot, que esta comissió servisca perquè tot el que isca d'ella ajude a millorar la vida dels ciutadans d'esta comunitat.

Gràcies. (Aplaudiments)

(S'alça la reunió a les 13 hores i 27 minuts)

