Comissió d'Agricultura, Ramaderia i Pesca realitzada el dia 5 de desembre de 2007. Comença la reunió a les 11 hores i 39 minuts. Presideix el diputat senyor Josep Maria Pañella Alcàcer. Reunió número 4.

Proposició no de llei sobre l'eliminació del període transitori previ a l'aplicació íntegra de les ajudes desacoblades per al sector dels cítrics, presentada pel Grup Parlamentari Esquerra Unida-Bloc-Verds-IR: Compromís (RE número 4. 435, BOC número 30)

El senyor president:

Senyors diputats i diputades, obrim la sessió de la Comissió d'Agricultura.

El primer punt de l'ordre del dia. Ah! no, perdó, primer la.

(La senyora secretària passa llista per tal de comprovar l'existència de quòrum)

El senyor president:

Revisat i comprovat el quòrum, comencem el primer punt de l'ordre del dia, que és la lectura i aprovació de l'acta de la sessió anterior que tots tenen a la seua disposició i, per tant, si hi ha alguna observació, i si no la donem per aprovada per assentiment. Queda aprovada per assentiment.

I abans d'obrir el segon punt, com ja és habitual en esta comissió, baixaré, ja que el punt és del meu grup, i quedarà el senyor Ovejero com a president.

(Ocupa la presidència el vicepresident de la comissió, senyor Eduardo Ovejero Adelantado)

El senyor vicepresident:

El senyor Pañella Alcàcer:

Moltes gràcies, senyor president.

Senyors diputats, senyores diputades.

Recordar, ja que vaig anunciar la presentació d'esta moció precisament coincidint en una interpel·lació que teníem a la consellera d'Agricultura, i aquell dia vaig anunciar, perquè és el moment que s'havia produït, que presentaríem una moció, que vam fer arribar en aquell mateix moment a tots els grups per tal -que presentaríem una proposició no de llei- que la revisaren i veren si també volien incorporar-se, que l'oferíem oberta perquè es pogueren fer les aportacions que se cregueren oportunes, sobretot perquè era un tema i és un tema de gran importància. Un tema de gran importància perquè, una vegada més, el que és la nostra gent, el nostre agricultor, queda apartat o queda diferenciat en el que són les ajudes, igual que passava moltes vegades i des de fa moltíssims anys en tot allò que afecta el País Valencià.

Per tant, ja responíem, i he de dir-ho, que no és una proposició inicial nostra, sinó que arreplegàvem ja el que havien decidit, i que es va fer públic a l'endemà d'haver-ho dit jo, les mateixes organitzacions professionals agràries; recordem, que La Unió, COAG, AVA-Asaja, que els Joves Agricultors d'Alacant, Fepac-Asaja, UPA, Fecoav. Tots ells ja havien signat un document, ja sé que es va presentar posteriorment a tota la premsa, i en eixa idea. Per una vegada trobem una iniciativa assumida per pràcticament la totalitat de les associacions i organitzacions professionals agràries. I en eixa mateixa idea, perquè és en la que nosaltres la presentem també, i ens agradaria que fóra assumida per tots els grups que estan representats ací.

La base, tant de la proposta com dels raonaments, està aplicada en tres punts. El primer és el desacord amb l'existència del període transitori. El test que s'aprova a Brussel·les preveu la possibilitat, i per això és important, la possibilitat, a petició dels estats membres, de l'existència d'un període transitori previ a l'aplicació íntegra de les ajudes desacoblades. És el ministeri qui proposa que per dues campanyes, per a poder comprar-les, seria obligatori formalitzar un contracte amb la indústria de transformació. Això pense que no és, i coincidint, com he dit, en les organitzacions professionals agràries, que és deixar realment la decisió en mans de les poques indústries de transformació que existixen ací, decidint qui és aquell que va a cobrar o no. També és una diferència perquè això és una cosa totalment innovadora, que no hem trobat en cap lloc que queden els agricultors, els productors, queden supeditats a la voluntat de la indústria per a cobrar una ajuda. Per tant, això és una de les qüestions que nosaltres hem demanat que canvie.

Tampoc el desglossament pressupostari de la fitxa financera que s'assigne als cítrics. La proposta que fa el ministeri es fa seguint un sistema d'atribució de drets històrics, en funció d'ajudes percebudes ja; però a més, el més important, és que la fitxa financera la dividix assignant les quantitats en funció dels grups, si són taronges, si són clementines, etcètera. Això és una qüestió que realment perjudica, perjudica a tots els agricultors del nostre país, i que a més no té massa sentit, perquè tots sabem que un tipus se pot reconvertir varietalment i, per tant, repartir en funció d'eixa característica les ajudes, pensem que no és correcte. No és correcte, i diríem més, per avui, des del poble valencià, és totalment insolidari i, per tant, reclamem allò que se mos reclama tantes vegades a nosaltres: la solidaritat amb tots els demés. En este moment la reclamem també.

I el tercer punt és el complement pressupostari citrícola, que això és una aportació que se li hauria de fer des del mateix ministeri i també es demana.

Estos tres punts jo pense que avui encara són més importants, prou més importants que en el moment en què el vaig presentar. Entre altres coses perquè avui ja mos trobem que la mateixa OCM no només va afectar, perquè indubtablement parlem avui, i no vull introduir a l'hora de la proposició no de llei altres aspectes, però sí que el comentari que tornem a trobar avui un problema en el que és la reforma de l'OCM en el que fa la viticultura i la citricultura valenciana. És un altre tema, però que sí que avance ja que, per tant, quan parlem en estos temes serà important, serà molt important que tornem a entrar una vegada més, perquè l'OCM pareix ser que, una vegada més, va a perjudicar, no només en la part dels cítrics, sinó també de la part de la viticultura, els nostres interessos, els interessos dels valencians, els interessos dels agricultors valencians. He de dir que la liberalització total de les plantacions de vinyes que se contempla pareix ser que és una de les coses que haurem d'afrontar també.

Per tant, crec que està clara ja l'exposició. Estava raonada en la proposició no de llei que he presentat. I, no obstant, em relegue a fer les explicacions oportunes

(inoïble)

. els senyors diputats i les senyores diputades.

El senyor vicepresident:

El senyor Lozano i Pastor:

Gràcies, senyor president.

El Grup Socialista anem a abstindre'ns en la mida que entenem que en estos moments s'està negociant encara amb les organitzacions professionals a nivell de l'estat, les mateixes organitzacions que ací, a València, que les valencianes tenen allí la representació, com és Coag i és Asaja. I, lògicament, estes mateixes organitzacions professionals estan dient a Madrid unes altres posicions respecte al primer punt que vosté planteja en la proposta de resolució.

No obstant, anem a abstindre'ns pel que dia abans, perquè preferim que s'esgote eixa negociació per a vore com queda.

Respecte al segon punt, lògicament parlen vostés del rebut

(inintel·ligible)

. xec d'ajudes assistit als cítrics, fet amb criteris varietals, i exigixen un sistema de retribució en funció d'hectàrees i explotació

(inintel·ligible)

S'està també negociant a Madrid, estan aplegant a acords, segurament els 3,5 milions d'euros que hi ha de diferència respecte al que allí s'estava parlant, van a ser ficats pel govern de l'estat, o en tot cas arribaran a acords que facen o que complisquen les demandes que té el sector.

I, per últim, i en tot cas, quan vosté planteja que si hauria d'haver un complement pressupostari extraordinari, independentment de fitxa financera assignada als cítrics, lògicament mosatros, en principi, estaríem d'acord, però el que no és possible, ja que això pertany a les pròpies normatives de l'OCM, l'Organització Comú de Mercat, de fruites i hortalisses de la Unió Europea, i no se fa el que se vol. No obstant, si de veritat buscàrem unes fórmules que compensaren la situació greu que està passant el camp valencià, és obvi que hauríem d'estar d'acord amb el Partit Popular perquè les competències plenes en agricultura són de les comunitats autònomes, les conseqüències de la situació de la citricultura valenciana són conseqüència de les polítiques que s'han fet fins ara en estos últims 10-15 anys. I, per tant, eixe esforç hauria de ser compartit, com a mínim, perquè tinguera primer efecte i, segon, perquè tots demostraren eixa solidaritat en la situació valenciana, que, insistisc, és diferent a la de l'estat. Mentre que els altres han tingut quatre. , hem tingut mosatros quatre crisis citrícoles, a la resta de l'estat només n'hi ha hagut una, perquè cada comunitat autònoma, en la mesura que ha fet polítiques, ha preparat el seu sector de forma diferent i, per tant, l'ha deixat en millors condicions per quan vingueren eixes crisis. Si ara el que se demana és una qüestió extraordinària, jo ja entenc que crec que hauria de ser un esforç per part de les dos administracions, una col·laboració entre les dos administracions que fera possible que eixes mesures extraordinàries es pogueren portar a cap i que feren el resultat final. Perquè si no molt me dóna la impressió que al final serà «todos contra Madrid», i Madrid té la culpa de tot i al final Madrid és el que ha de ficar quan les conseqüències de tot el que ens està ocorrent, no és per les polítiques que fa Madrid, sinó per les polítiques que s'han fet ací, en els últims anys.

Per tot açò, com que podem estar d'acord amb l'esperit, i estem, en l'esperit de la seua proposta, que la vegem lògica i la vegem ajustada al que està demandant part del sector -dic «part» perquè en realitat no és tot el sector valencià-, el que sí que estic d'acord, per això ens abstenim, perquè no acabem de vore-ho clar i, per tant, preferiríem que les negociacions s'acabaren de tancar per a vore com acaben.

Res més i moltes gràcies.

El senyor vicepresident:

(Se suspén la reunió a les 11 hores i 53 minuts)

(Es reprén la reunió a les 11 hores i 55 minuts)

El senyor vicepresident:

El senyor Giner Giner:

Moltes gràcies, senyor president.

Jo he tingut la impressió que inclús els micròfons s'han un poc ressentit de la posició que ha adoptat el Partit Socialista, el Grup Parlamentari Socialista, inclús els micròfons. Perquè realment hui havia de ser en esta comissió un dia per a la unanimitat.

Al Partit Popular, al Grup Parlamentari Popular, no mos dol gens a l'hora de recolzar una iniciativa que és del Compromís, una iniciativa que reflectix el sentir i l'interés de la citricultura i, per tant, de la Comunitat Valenciana en el seu conjunt.

Jo, de veritat, sense cap ànim de ficar el dit en la nafra, sinó tot el contrari, crec que estem en el moment del debat i seria molt convenient que inclús, si fa falta, igual que hem fet un recés perquè els micròfons tornaren a la situació de normalitat, poguérem fer un recés perquè hi haguera també una normalitat a l'hora de recolzar una iniciativa que mereix la unanimitat de tots els grups parlamentaris en estes Corts Valencianes.

Mosatros, després del que acabe de dir, anem a recolzar-li sense ningun dubte la proposta que ha formulat Compromís, la proposició no de llei que ha plantejat el senyor Pañella en esta Comissió d'Agricultura. I crec que l'únic que fem és recolzar una iniciativa que ha canalitzat el Grup de Compromís, però que tots som conscients que és una iniciativa, una petició que formula el conjunt de les organitzacions professionals agràries de la Comunitat Valenciana i les federacions de cooperatives, que bàsicament coincidixen en els arguments que també ha estat defensant la Conselleria d'Agricultura, Pesca i Alimentació. De fet, la consellera d'Agricultura s'ha trobat en realitat amb una reforma de l'OCM ja negociada pel ministeri. Per això jo crec que no cal que fem esforços en tirar responsabilitats a unes administracions o altres, si el que cal és fer front a la realitat que tenim els valencians i les valencianes, i per tant els llauradors valencians, davant de mosatros.

I hi ha una realitat que és inqüestionable, ha hagut una reforma de l'OCM que beneficia a altres comunitats en detriment de la Comunitat Valenciana. Això és una cosa assumida per tots, és una cosa indubtable, que beneficia Andalusia, que beneficia Catalunya, que perjudica la Comunitat Valenciana.

Per tant, el treball que s'ha intentat fer és arrancar, a partir d'eixa situació que no podíem canviar, els millors avantatges per a la citricultura valenciana, aconseguint finalment que el xec d'ajudes assignat als cítrics siga el mateix per a la taronja que per a les mandarines. Bé, un poc hem avançat amb això, però la realitat és la que és, la que jo estic manifestant-los.

Per tant, mosatros, respecte a la proposició no de llei i pel que respecta al primer punt d'eixa proposició li he de dir que, com és sabut, durant el període de referència, els exercicis 2008-2009, s'establirà una ajuda adaptada que podran sol·licitar els citricultors, els llauradors, i percebre eixa ajuda si complixen els requisits que han de complir.

El compromís inicial d'efectuar unes entregues d'unes quantitats a la indústria de transformació se'ls està definint en estos moments, és un poc. , és una qüestió que caldrà definir. Però és evident que s'hauran d'entregar unes quantitats a la indústria de transformació. Però en este moment no sabem ni com es van a comprovar per part de l'administració ni quines quantitats exactament van a haver d'atendre. Però això no és una responsabilitat de la Conselleria d'Agricultura i Pesca, això és conseqüència d'una decisió que pren el ministeri i que és conseqüència de la negociació del propi ministeri. Això és una cosa inqüestionable.

I, entretant, amb independència de la gestió del pagament a què fa referència, durant el període de referència s'establirà un mecanisme d'assignació de drets de pagament únic a aquells citricultors que tingueren cultius el 30 de setembre de 2006 i així ho comuniquen a la conselleria durant l'exercici pròxim, durant l'exercici de 2008.

Per tant, des del punt de vista administratiu, es tracta de dos processos que suposen gestions paral·leles, l'anàlisi de les quals podrà efectuar-se de manera independent en cada cas.

Abans de la comissió comentàvem el tema de la retirada per a indústria, en relació a l'exigència d'entrega a transformació, els tècnics opinen, per no deixar de ser una opinió, perquè ahí hi ha un buit, que els volums mínims exigibles poden rondar entre 2. 300 a 1. 300 quilograms per hectàrea en els distintes varietats de cítrics, per això sabem que són quantitats ínfimes, que es poden produir en qualsevol cas, que es produïxen de fet en qualsevol cas en una producció agrària citrícola. Per tant, serà un requisit que mosatros entenem que és innocu, que no va a ser difícil de complir, des del punt de vista de l'orientació de la producció citrícola, però que crearà problemes. Som conscients que crearà problemes per a la seua posada en pràctica. Però no projecten vostés sobre la conselleria eixa situació, que no l'ha generada la conselleria. És una situació que està ahí, que l'ha generat qui l'ha generat i punt. Però, de totes formes, seran quantitats reduïdes assumibles.

Per a la conselleria suposarà també un gran esforç de control documental els contractes d'entrega que es puguen finalment formalitzar. Per tant, mosatros sí que entenem que seria desitjable l'eliminació d'eixe requisit per a la percepció del pagament adaptat, amb independència que es mantinga o no el període transitori.

Per tant, substancialment, en la seua literalitat, mosatros estem d'acord amb la proposició no de llei, en eixe primer punt que vostés plantegen.

Pel que respecta al segon punt, també li hem de dir que estem d'acord i que el recolzem. El canvi d'estratègia que suposa la desaparició de l'ajuda a la transformació per a convertir en una ajuda directa, no justifica necessàriament l'anomenat xec d'assignació per cultiu: tarongers xicotets, cítric, llimoners, pomelos.

Sense entrar en més valoracions en eixe sentit, la determinació d'import d'ajuda distint per a cada grup, i màxim amb les diferències substancials que actualment existixen, provocarà que l'ajuda en si mateixa siga un element distorsionant, un element distorsionant, perquè provoca incentivar determinades varietats que poden tindre majors ajudes. I, per tant, mosatros creem que hauria de ser el mercat el qui hauria d'entrar en això i no eixes ajudes.

Per tant, seria desitjable, al nostre criteri, fixar un import únic d'ajuda per hectàrea cultivada, independentment de les varietats.

Per supost, respecte a la tercera part de la seua proposició no de llei, estem totalment d'acord, que es perseguix incrementar. Home! , no podia ser d'una altra manera. Estem totalment d'acord que s'incremente el valor de la fitxa financera per l'interés del sector citrícola valencià.

Estem d'acord, però si vostés també ho estan, jo crec que el que hauríem de salvaguardar des de la responsabilitat política dels grups parlamentaris d'ací.

El president ja li dirà si té dret o no, però jo no tinc inconvenient que després fem un descans. Però ací hi ha un exercici de responsabilitat política que hauríem de fer tots els grups parlamentaris. Hi ha una proposta que és perfectament recolzable per tots, que jo crec que hauríem de recolzar tots.

Perquè, en definitiva, la proposició no de llei que presenta Compromís l'únic que fa és arreplegar, com he dit al principi de la meua intervenció, el que significa el plantejament de totes les organitzacions agràries i també de les federacions de cooperatives. És a dir, que està arreplegant el sentiment, absolutament unànime, del camp valencià, i el que no poden fer estes Corts, el que no poden fer els grups parlamentaris en estes Corts es donar-li l'esquena al món agrari, al llaurador valencià, a les organitzacions agràries i a la federació de cooperatives, perquè estem fent un flac servici donant un mal exemple.

Eixa és la reflexió que jo plantege, i crec que estem en el moment de poder produir eixa unanimitat, que és el que haurien de fer Les Corts hui per a estar a l'altura de l'agricultura valenciana.

Moltes gràcies, senyor president.

El senyor vicepresident:

El senyor Pañella Alcàcer:

Moltes gràcies, senyor president.

En principi, jo sí que vull aclarir una cosa. Ací no se presenta una proposta que vaja en contra de ningú. Esta proposició no va en contra del Govern d'Espanya, en absolut. És una proposició que no va a la contra, és una proposició que va a favor de tot el camp valencià, a favor dels citricultors valencians.

I pense que això ho puc afirmar des d'allà on ve. I és veritat, és veritat -i he de reconèixer als dos grups que esta situació s'està produint i se produirà moltes vegades durant temps- que en funció d'a qui afecte, si afecta al govern de La Generalitat o afecta al govern de Madrid, les posicions puguen ser canviants. Ho entenc, ho entenc.

Jo el que sí que he de dir és que jo estic al mig en eixe sentit i que no vaig a decantar-me ni per l'un ni per l'altre. I que nosaltres sí que anem presentar sempre allò que considerem que és positiu per al camp valencià, en este cas, per a l'agricultor valencià, que estem parlant d'agricultura.

I, per tant, en eixa mateixa línia seguiré. Jo pense que ho podem justificar, perquè ja ho hem fet, si avui presentem això. Prèviament havíem demanat la compareixença de la consellera d'Agricultura, i va haver la moció subsegüent, en la qual hi havien una quantitat de mesures. Sí que és veritat que ací, per exemple, en esta mateixa comissió, vam tindre un dia dues proposicions no de llei -i una que afectava el govern de La Generalitat-, les dos referents al mateix fet, que era el de les pedregades que vam tindre en agost i setembre. Sí que és veritat que una es va aprovar per unanimitat i l'altra no. Una, per les circumstàncies d'aquell moment, van dir que se faria el decret i que estava fent-se ja i que l'altra s'aprovava. Un poquet la situació és similar. Avui el senyor Lozano mos diu que allà s'està negociant i sense dir que no a res. Estem en eixa situació. Jo el que sí que he d'aclarir és que no canviarem des de Compromís, i jo, personalment, el meu compromís personal és seguir portant els temes ací, independentment de si afecten un lloc o afecten un altre.

Perquè jo pense que sí que és veritat el que ha dit el senyor Giner, que és un exercici de responsabilitat política. Hui i tots els dies. És un exercici de responsabilitat política quan afecte el govern valencià i és un exercici de responsabilitat política quan afecte el Govern d'Espanya.

Amb tota la tranquil·litat i amb tot el propòsit de seguir fent exactament allò que estem fent fins ara, que és presentar aquelles propostes afecte a qui afecte. Per tant, en eixe sentit, seguirem treballant. I tant de bo puguem aconseguir la unanimitat en els temes que puguem. Jo ho intentaré.

No, no estic d'acord que Madrid tinga la culpa de tot ni que la Generalitat valenciana tinga la culpa, sinó cadascú té les seues responsabilitat, i tenen la culpabilitat o no, o el mèrit, en funció d'assumir i treballar les seues responsabilitat. En este cas, açò que presente aquí en estos moments sí que és veritat que afecta Madrid. I he de dir que pense que el que toca fer és aprovar-lo per unanimitat i seguir demanant-lo. De fet, si hi ha alguna cosa que està clara és que fa molt de temps que vaig oferir a tots els grups, vaig oferir a tots els grups que açò era un document totalment obert -ho és per principi, però és que també ho era per voluntat-, totalment obert per a modificar allò que considerem que es poguera modificar.

No sé. , senyor Lozano, el tercer punt, jo pense que encara que és veritat que en l'acord no ho diu, però sí que en l'argumentació que dia que les organitzacions agràries també han instat el Ministeri d'Agricultura -i això és el que arreplegàvem- a realitzar un esforç econòmic a partir del pressupost sobrant que es produïx en el reglament del pagament únic assignat a Espanya, amb la finalitat de compensar-los respecte als altres productors. Perquè hem parlat de les diferències que es marquen des de l'OCM a nivell d'estat, però podíem haver parlat també de les diferències. com hem eixit perdent respecte a altres estats europeus. Que no he entrat, perquè no era un tema de debat ací, però que és molt greu, és molt important.

I jo crec que, i ja dic, i sense tirar culpes, és constatar. I, sobretot, vull que quede només una qüestió molt clara i claríssima en este cas, que és: no està fet en contra del govern de Madrid -se li demana-, està fet a favor dels agricultors valencians, dels citricultors valencians. I ahí jo he de dir-li que, lògicament, en este tema i en tots, quan presentem. , però en este especialment, m'hagués agradat la unanimitat. Si no és possible, doncs no ho és, però m'hagués agradat.

I jo inste una altra vegada també que reconsiderem. i si creuen que s'ha modificar alguna cosa, la modifiquem per tal que isca amb unanimitat. Perquè, entre altres coses, això, si estan negociant, pot reforçar també la negociació de dir: «Des de les Corts Valencianes s'insta també perquè es posen vostés d'acord, responguen als interessos dels agricultors valencians».

I nosaltres què és el que podem fer? Jo pense que açò, el que estem fent avui: aprovar-lo i remetre'l; i si és amb unanimitat, molt millor.

Moltes gràcies.

El senyor vicepresident:

El senyor Lozano i Pastor:

Gràcies, senyor president.

Senyor José María, estic totalment d'acord, per això ens abstenim. Si no, votaríem en contra, perquè és evident que la intenció està clara. I, a més, estem tots lluitant perquè eixa situació es done.

El problema és que vosté també és conscient que hi han altres elements, en este cas, polítics, i que, sobretot, el senyor Fernando Giner ha utilitzat en este moment per a parlar, inclús qualificant la proposta o, almenys, l'argumentació del Partit Socialista com que inclús havia estropejat els micròfons. Jo no crec que tinga tant de poder, senyor Giner. De totes formes, li agraïsc el que m'atorga.

Però sí que és veritat que vosté ho ha utilitzat, i ahí està la seua hipocresia, la hipocresia del Partit Popular, perquè durant més de quinze anys la responsabilitat que tenien en la comunitat autònoma d'haver ficat a este sector on tocava ha sigut del Partit Popular. Els anys que vostés estan governant i que mos ha deixat en esta situació de crisi permanent, que finalment fa que el fàcil és quan hi ha una proposta molt ben intencionada del senyor José María, lògicament agarrar-se al carro, menys ficar vostés les actituds polítics i els diners necessaris perquè això s'haguera donat, eixa situació.

Perquè vull recordar-li, senyor Giner, que pareix que a vegades ho oblide.

El senyor vicepresident:

El senyor Lozano i Pastor:

Dir que en la reunió territorial de Madrid, la senyora consellera estava totalment d'acord amb la proposta que hui estava fent-se al Ministeri d'Agricultura, i que després, quan va vore que els altres anaven tirant, llavors tornà a arrere.

I segon. Si estem parlant de 3,5 milions d'euros, que és el que diferència de ser d'una manera a ser d'una altra, 3,5 milions. I vostés han estat durant deu anys reduint els pressupostos d'agricultura en més de 80 milions, i resulta que la responsabilitat de tot el que passa ara és de Madrid. I això és el que no entenc. Perquè vosté podria haver donat arguments tècnics, com els ha donat també, que podia jo entendre que era la seua visió i la seua proposta, per tant, per a recolzar eixa. Però que ho haja utilitzat conforme vosté ho ha fet, ho considere, com a mínim, com a mínim, fora de lloc.

Gràcies, senyor president.

El senyor vicepresident:

El senyor Giner Giner:

Moltes gràcies, senyor president.

Senyor Lozano, senyor Pañella.

Jo el comprenc, humanament el comprenc, que és un paperot el que ha de fer el senyor Lozano en esta proposició no de llei. I davant d'eixe paperot, l'única eixida siga fer menció als més de deu anys de gestió de la Conselleria d'Agricultura del Partit Popular.

Quan no hi han arguments de pes que sustenten una posició, per altra part, inexplicable, d'abstenció del seu grup hui davant una proposició no de llei d'estes característiques, bé, tots som conscients que hi ha argúcies parlamentàries que permeten més o menys fer el joc de cintura i eixir-se'n un poc de l'eix central.

Jo, en la meua intervenció, he procurat no clavar-me. no he anomenat el govern de la nació ni una vegada! El remet que llija el

. Jo no he fet menció en ningun moment al govern de la nació. Podia haver-ho fet, perquè haguera pogut ser un exercici didàctic molt interessant haver pogut fer menció expressa del que significa esta proposició i quin és l'origen que motiva la proposició i d'on ve. Jo ni tan sols he fet menció al govern de la nació, ni he fet menció del que podia haver sigut també, per altra part, legítim, al haver ficat damunt la taula el resultat d'una negociació a nivell global.

Jo tampoc he parlat de si Itàlia i Grècia ixen beneficiats, que n'ixen, en el context de la negociació, ficant Espanya com una de les grans pagadores d'eixa negociació, de les grans perjudicades. Això no ho he fet. Ara faig menció perquè vosté ha fet una referència i ha eixit el tema a col·lació.

Tampoc he parlat de culpes. Jo no he intentat tirar-li culpes a ningú, a ningun grup, ni a ningun partit ni a ningun govern. No. Jo he fet una clara defensa del que entenia que havia de ser hui una posició unànime dels grups parlamentaris de les Corts Valencianes en el recolzament a una proposició que -torne a reiterar- reflectix literalment la petició de les organitzacions agràries i de la federació de cooperatives. Això és allò important i substancial, i al que jo sí que obertament he fet referència en la meua intervenció. Però jo no li he dit res ni al govern de la nació, encara que alguna il·lustre diputada esperara que jo començara a tirar foc per la boca contra el govern de la nació. Però jo no ho he fet això, jo no ho he fet això.

Bé, en definitiva, el que és cert, el que és cert és que a pesar de no haver-ho fet, a pesar de no haver-ho fet, ha suscitat la inquietud d'alguna il·lustre senyoria i d'algun grup parlamentari; però ací és d'aplicació allò que es diu en castellà:

Però jo no ho he dit. Ni ho he vullgut manifestar en ningun moment. Torne a reiterar que per a mi, com a valencià i com a persona vinculada al sector agrari, crec que allò interessant i allò responsable seria que d'ací eixira una posició unànime.

en recolzar una proposició no de llei, que li ha servit al senyor Pañella, entre altres coses, per a posicionar-se en el centre. És un viatge llarg, però interessant. De totes formes, mosatros no mos hem hagut de córrer tant per anar a la posició que vosté ha assumit, però encantats. Si al final, en eixa posició de centrisme, en eixa posició mos puguem trobar tots, doncs, -escolte- fabulós, i si eixa posició servix perquè puguem recolzar un sector tan important per a tots els valencians com eixe, doncs, encantats de la vida.

En definitiva, mosatros, a pesar de tot, i mire que vosté ha fet, i mire que vosté ha fet, dialècticament, un esforç gran per a poder comparar la posició. Pareix que estava demanant-los disculpes, perquè mosatros li recolzaven la seua proposició.

No es preocupe, si no passa res. Perquè comparar allò de la pedregada, comparar allò de la pedregada en. que no és ni comparable, perquè és que no són homologables les proposicions en açò, doncs, ja té pimentons -parlant d'agricultura- ja té pimentons!

Però, en tot cas, mosatros estem encantats de recolzar-li una proposició que presenta el seu grup, que reflectix el sentir unànime d'un sector agrícola: de les organitzacions agràries, de les federacions de cooperatives del món i del camp valencià. Mosatros no tinguem ningun inconvenient de fer el viatge cap al centre, encara que s'havera ubicat cap a l'extrema esquerra, en açò, també havérem fet gustosament.

El senyor vicepresident:

El senyor Giner Giner:

Moltes gràcies.

El senyor vicepresident:

(S'alça la reunió a les 12 hores i 16 minuts)

