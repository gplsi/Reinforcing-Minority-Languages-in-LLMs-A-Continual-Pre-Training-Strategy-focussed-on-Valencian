Comissió de Drets Humans realitzada el dia 16 de febrer de 2022. Comença la reunió a les 15 hores i 3 minuts. Presideix la diputada senyora Mercedes Ventura Campos. Reunió número 12/I.

La senyora presidenta:

(Per raons tècniques no ha quedat enregistrat el començament de la reunió)

La senyora secretària:

Gràcies, presidenta.

(La secretària passa llista per tal de comprovar si hi ha quòrum)

La senyora presidenta:

La senyora presidenta:

Compareixença de la consellera de Participació, Transparència, Cooperació i Qualitat Democràtica per a la presentació del V Pla director de cooperació valenciana 2021-2024, d'acord amb l'article 4. 5 de la Llei 18/2007, de 14 de desembre, de la Generalitat, de cooperació i desenvolupament sostenible (RE número 41. 622, BOCV número 202)

La senyora consellera de Participació, Transparència, Cooperació i Qualitat Democràtica:

Moltes gràcies.

(Per raons tècniques no ha quedat enregistrada part de la intervenció)

…fonamentals ‒gràcies‒, el diagnòstic de les capacitats generades per les actuacions precedents, l'avaluació imparcial i objectiva del darrer cicle de gestió per a detectar possibles millores, i la generació d'espais de participació i diàleg que permeten al conjunt d'agents socials i a la ciutadania expressar les seues expectatives i definir col·lectivament els objectius per a construir una cooperació valenciana amb major capacitat d'impacte i transformació. Sense eixe exercici de col·laboració i compromís, les polítiques públiques de cooperació mancarien de l'impuls necessari per a desplegar els processos de transformació dirigits a aconseguir societats més justes, equitatives i sostenibles.

La participació és una de les claus per a l'èxit de les polítiques de cooperació. En conseqüència, per a l'elaboració del cinqué pla director, tenint en compte la declaració de l'estat d'alarma en març del 2020, el diagnòstic sobre les capacitats generades per la cooperació valenciana durant el període de 2016-2019, es va fer a través d'una anàlisi detallada de les actuacions cofinançades per la Generalitat. Este treball va finalitzar amb la publicació de l'informe «Diagnòstic de capacitats de la cooperació valenciana 2016-2019», que està disponible en el portal web.

En segon lloc, pel que fa a l'avaluació entre desembre de 2020 i gener del 2021, es va presentar l'informe d'avaluació final del IV Pla director de la cooperació valenciana, que ha servit per verificar l'avanç en la consolidació de la cooperació valenciana i en l'alineació de les polítiques públiques de cooperació amb l'Agenda 2030. I, així mateix, també per a identificar les àrees de millora.

Finalment, per a l'elaboració del V Pla director de la cooperació valenciana, entre març de 2020 i maig del 2021 es va impulsar un ampli procés de participació, dissenyat i posat en marxa mitjançant tres instruments. Primer, la ponència tècnica, constituïda com un grup de treball format per huit representants designats entre els membres del Consell Valencià de Cooperació. En segon lloc, la realització d'una sèrie de debats sobre temes estratègics en l'àmbit de la cooperació al desenvolupament a nou grups focals: educació per a la ciutadania global, reptes de futur, acció humanitària, drets de la infància, seguiment i avaluació, cooperació sindical, cooperació al desenvolupament des de l'àmbit local, cooperació universitària al desenvolupament, i gènere, drets humans i desenvolupament sostenible. I, tercer, la posada en marxa d'un protocol d'informació i consulta pública ciutadana a través de la plataforma GVA Participa i dels òrgans de coordinació i participació en matèria de cooperació al desenvolupament.

En definitiva, ha estat un procés que ha durat catorze mesos, amb totes les limitacions que hem tingut derivades de la pandèmia, com vosté sabrà. Ens ha permés ampliar l'horitzó de la participació, compartir els resultats amb la ciutadania a través de les xarxes socials i traspassar les fronteres gràcies als instruments que les tecnologies de la comunicació posen al nostre abast.

En les diferents activitats organitzades hem comptat amb més de quatre-cents cinc participants en representació de la diversitat d'agents socials i institucionals de la societat valenciana.

Vull destacar, a més, que un 7 % de les persones participants ho han fet des d'altres països, i hem comptat amb l'assistència d'un gran nombre de representants de les organitzacions sòcies que col·laboren en el desenvolupament dels projectes en els països del sud global.

Per tant, podem afirmar que el V Pla director de la cooperació valenciana és un document consensuat i amplament debatut amb el conjunt d'agents de la cooperació. Per tant, recull les seues expectatives en la construcció d'una visió comuna per a avançar cap a un món més solidari, pacífic, just i sostenible.

En este pla director s'han definit tres objectius generals. El primer, contribuir al desenvolupament humà sostenible i a la realització efectiva dels drets humans de les persones i poblacions que viuen en contextos de major vulnerabilitat, pobresa i exclusió als països d'intervenció. El segon, fomentar una ciutadania valenciana crítica, corresponsable i mobilitzada en favor del desenvolupament sostenible i la defensa dels drets humans en l'àmbit local i global. I, tercer, enfortir el teixit social valencià i el dels països empobrits, com a senyal d'identitat de la cooperació valenciana.

Per avançar en la construcció d'estos objectius, el pla director aporta els següents enfocaments estratègics transversals. En primer lloc, incorpora un enfocament basat en drets humans com a eix central de les polítiques de cooperació.

Este enfocament situa la inclusió i la participació activa de la ciutadania en el centre de l'estratègia per a lluitar contra la pobresa i avançar en un desenvolupament humà sostenible on ningú no es queda enrere. Considera les persones i les comunitats com a subjectes actius de dret i centra els esforços en l'empoderament dels grups i poblacions que viuen en contextos de major vulnerabilitat, marginalitat i risc de pobresa i exclusió.

Un enfocament global local per avançar en sostenibilitat no és suficient per a actuar en els països empobrits en el sud global. També és necessari activar processos de transformació del nord global avançant cap a la formació d'una ciutadania millor informada que comprenga les causes últimes que es troben en la base de la pobresa i les desigualtats.

És necessari un enfocament que contribuïsca a superar la dicotomia nord-sud i que connecte millor les actuacions de cooperació amb la realitat pròxima i genere una ciutadania crítica i èticament compromesa amb el desenvolupament sostenible. Un enfocament de participació com a principi central que ha d'orientar la governança del sistema valencià de cooperació sobre la base de la coordinació, la complementarietat i la coherència de les polítiques públiques per al desenvolupament.

I, finalment, un enfocament d'aprenentatge prenent l'acció transformadora del coneiximent com a base de la innovació, la millora del sistema i l'adaptació als canvis i els reptes emergents en el context d'una realitat globalitzada.

El cinqué pla director continua mantenint els mateixos cinc eixos que articula l'Agenda 2030: planeta, persones, prosperitat, pau i aliances. Cadascun dels eixos s'ha d'entendre com a àmbits estratègics que faciliten la incorporació dels enfocaments proposats i, al mateix temps, reforcen la perspectiva dels ODS, establint metes i actuacions.

Tot això s'ha de de fer impulsant una perspectiva inclusiva, facilitant una visió de ciutadania global, coordinant l'esforç dels diferents agents i articulant iniciatives conjuntes per a ampliar la base social de la cooperació valenciana, i generant diàleg, experiència compartida i coneiximent des de la pràctica.

Així mateix, la cooperació valenciana continuarà aprofundint en la perspectiva de gènere com a estratègia feminista que busca l'exercici dels drets de les dones, l'equitat entre els gèneres i l'eliminació de qualsevol forma de violència en els àmbits públic i privat per a aconseguir l'accés al poder i el control de recursos.

Quant a les principals novetats, el cinqué pla director realitza una definició més precisa dels instruments i modalitats en els principals àmbits d'actuació: la cooperació econòmica, l'acció humanitària i l'educació per a la ciutadania global.

En l'àmbit de la cooperació al desenvolupament es consolida un catàleg d'instruments més eficaç, més ben adaptat a la realitat d'agents amb presència efectiva a la Comunitat Valenciana, i amb majors possibilitats de coordinació i complementarietat.

En l'àmbit de l'acció humanitària es reforça el funcionament del Comité Permanent d'Acció Humanitària com un òrgan de consulta i participació, que reforce la coordinació entre donants i agilitze la resposta en la tramitació i adjudicació de fons. També que impulse la coherència de la política i els marcs de decisió publicoprivada i millore els instruments d'avaluació i la rendició de comptes en matèria d'acció humanitària i emergència.

En l'àmbit de l'educació per a la ciutadania global es concreta com a objectiu la descentralització territorial en les actuacions a la Comunitat Valenciana, amb especial atenció al foment d'intervencions en les poblacions rurals, les comarques de l'interior i els municipis menuts des d'una lògica respectuosa amb la vida col·lectiva dels pobles, la seua cultura i els seus valors.

També es reforça la cooperació descentralitzada municipal, destacant la important aportació que els ens locals realitzen a la cooperació valenciana, no recollida de manera pròpia en els altres plans directors.

S'enforteixen els espais d'associacionisme municipalista i el treball en xarxa per a impulsar l'acció i participació efectiva de tots els municipis en el desplegament de polítiques de cooperació. ‒Uf! , la mascareta… (Pausa) No puc, no puc.

Tot això, a través de les mesures de suport al treball realitzat mitjançant el Fons Valencià per la Solidaritat de la Federació Valenciana de Municipis i Províncies, l'impuls de les agendes locals per a l'avanç en els ODS i també de l'Aliança de Ciutats per al Desenvolupament Sostenible.

A través dels valors representats en l'Agenda 2030, la cooperació universitària del desenvolupament contribuïx a generar una visió de la universitat com un espai idoni per a avançar en la construcció d'una comunitat compromesa amb la transformació social, la pau, l'equitat, el desenvolupament humà i la sostenibilitat ambiental.

En este àmbit, el pla director considera com a línies d'acció preferent la formació d'una ciutadania socialment responsable, que es comprometa amb els reptes i desafiaments d'un món global, la investigació per a aportar respostes innovadores, interdisciplinàries i transversals als reptes que planteja el desenvolupament sostenible, i la transferència de coneiximent i la connexió amb la societat, reforçant els espais de diàleg amb altres actors i donant suport a la cultura del voluntariat i de la participació activa en projectes de caràcter internacional.

La cooperació sindical es reflectix també, per primera vegada, amb un apartat específic, reforçant la defensa i la reivindicació del treball decent, que és l'objectiu hui de l'Agenda 2030. És un element fonamental i vertebrador per a l'erradicació de la pobresa i la desigualtat i l'enfortiment de la democràcia.

Este objectiu s'ha de construir sobre la base de les oportunitats d'ocupació amb respecte als drets laborals, la protecció social i el diàleg social.

Finalment, el cinqué pla director pretén donar a la comunicació per al desenvolupament un decidit impuls com a instrument de sensibilització, d'educació per a la ciutadania global i de rendició de comptes a la ciutadania, a través d'accions que milloren la qualitat de la informació i la comunicació en matèria de cooperació i mitjançant el reforç de les aliances i els espais de diàleg i formació entre els agents de cooperació, altres agents socials i els mitjans de comunicació.

Respecte a les prioritats geogràfiques, es mantenen els països i territoris establits com a prioritats en el pla director anterior, però també es concreten i amplien els criteris per a la selecció de països i territoris elegibles.

En les àrees geogràfiques de l'Amèrica Central i el Magreb no s'establix un llistat de països prioritaris. S'avança, així, cap un model més flexible de localització focalitzat en els principis d'actuació sobre poblacions, territoris o regions més vulnerables.

Es defineixen amb major concreció els contextos d'intervenció de les actuacions d'acció humanitària, amb especial atenció als conflictes en els territoris palestins i el Sàhara occidental, i les diàspores a Orient Pròxim, el Magreb i l'Àfrica subsahariana. També s'incorpora el criteri contextual de territoris o poblacions afectades o especialment vulnerables per l'efecte de la crisi climàtica.

Per altra banda, la nova modalitat de cofinançament d'intervencions específiques no estarà subjecta en la seua execució a la llista de països prioritzats, amb la finalitat de reforçar una major flexibilitat en la resposta a les necessitats canviants de contextos amb majors índex de vulnerabilitat.

Finalment, des del punt de vista pressupostari, el V pla director recull els compromisos següents: augmentar almenys un 10 % anual el pressupost del programa de cooperació per als dos últims anys de la legislatura, cal indicar que nosaltres enguany ja l'hem pujat un 93 %, molt per damunt d'eixe 10 %, i elaborar un informe del qual es donarà trasllat a les Corts sobre la previsió de destinar abans de l'any 2030 el 0,7 % dels pressupostos de la Generalitat a l'ajuda oficial per al desenvolupament.

Com a conclusió, vull subratllar que este V Pla director de la cooperació valenciana representa la resposta solidària davant la crisi del covid-19, una crisi sense precedents en l'àmbit global que no pot explicar-se únicament en termes sanitaris, sinó que també ha amplificat les condicions de fragilitat que ja afectaven els països i poblacions empobrides. Això s'ha traduït en un augment del risc de la pobresa i exclusió, el límit de l'avanç en la protecció de drets, aprofundiment de les violències masclistes, la bretxa de gènere i el condicionament de l'accés de les persones més vulnerables amb mitjans de contenció, entre altres conseqüències, perquè per desgràcia la pandèmia no ho ha paralitzat tot.

Les emergències alimentaris sanitàries han continuat i s'han agreujat. Corregir esta situació es el repte de la cooperació valenciana i que afronta este V pla director. No oblidem que els problemes dels països en desenvolupament són també els nostres problemes, perquè cada vegada són més interdependents, i ho serem cada vegada més en un món globalitzat com l'actual. Que ningú pense que d'esta crisi podem eixir a soles, ja no es tracta només d'una qüestió de solidaritat; sí, ajudem perquè és un repte moral, perquè no estem disposats a quedar-nos impassibles davant del patiment o les necessitats de persones que són com nosaltres, que podien ser com nosaltres, xiquets i xiquetes que poden ser com els nostres fills o les nostres filles, però és que ara, a més, ens trobem davant l'evidència que, si no acabem amb la pandèmia a tot arreu, mai no s'acabarà tampoc a la nostra casa.

Eixa és la realitat i cal que assumim de veritat que d'esta crisi -i de les que vindran- hem d'eixir juntes o no eixirem.

Moltes gràcies.

La senyora presidenta:

Moltes gràcies, consellera.

La veritat és que anem molt bé de temps, tenim tres minuts per a fer la intervenció. Anirem, primer, als grups de l'oposició; després, al govern.

I, en primer lloc, té tres minuts el grup Vox.

El senyor Llanos Pitarch:

La senyora presidenta:

La senyora García Guasp:

La senyora presidenta:

La senyora Bastidas Bono:

La senyora presidenta:

La senyora Blanes León:

(Veus) Gràcies, senyora presidenta.

Bé, moltíssimes gràcies, consellera.

Dir-li que, en primer lloc, evidentment des d'Unides Podem-Esquerra Unida creiem que el Pla director de cooperació és un document molt important perquè el diagnòstic, l'avaluació i la planificació pensem que són essencials per a posar-nos en la millor de les situacions possibles de cara a afrontar nous reptes i objectius en el sistema de cooperació valenciana.

Dins dels tres pilars fonamentals per a l'elaboració d'aquest pla, ens agradaria destacar el tema de la participació. Ens ha explicat que per a l'elaboració d'aquest pla s'han generat uns espais de participació i de diàleg amb els agents socials implicats. La participació pensem que és una de les claus per a l'èxit de les polítiques de cooperació, i per això li pregunte un poc quines han sigut eixes millores que han hagut en aquesta fase en comparació amb els plans de cooperació anteriors.

D'altra banda, ens ha dit que aquest pla director contempla els cinc eixos que s'articulen a l'Agenda 2030 són: planeta, persones, prosperitat, pau i aliances. Evidentment açò no és l'Agenda Espanya que a alguns els agradaria, clar. L'Agenda 2030, en la qual estan d'acord totes les societats del món civilitzat, no sols els partits socialistes i comunistes, jo crec que ací és evident que hi han altres que també estan ahí, i sobretot associacions molt, molt, molt reconegudes, per posar un exemple, Creu Roja, Cáritas, infinitat d'elles.

I açò el que fa és que planteja avanços precisament cap a un món més just i sostenible, no sols uns enfront d'altres, segons el lloc de naixement o el seu color de pell, i açò crec que no és elit globalista, sinó una participació des de la base i sobretot amb els agents que estan dia a dia al peu d'aquestes polítiques.

En aquest sentit volíem recordar que els pressupostos de la Generalitat, que hem aprovat recentment, introduïxen per primera vegada el programa 13. 420, que és per a la implementació dels objectius de desenvolupament sostenible, el que demostra és la seua aposta pel compliment d'aquesta Agenda 2030. I volíem precisament preguntar-li sobre la importància que pensa que pot tindre aquest programa pressupostari per al compliment de l'Agenda 2030.

En aquest sentit també ens ha donat algunes de les dades de la situació pressupostària actual de la cooperació valenciana. L'augment precisament del 93 % d'enguany, amb l'objectiu d'eixe 10 %, i sobretot per arribar a eixe 0,7 per al 2030. I precisament celebrem açò i volíem saber si té algunes dades sobre l'evolució o sobre altres comparatives que s'estan duent a altres territoris.

La perspectiva de gènere. La perspectiva de gènere en l'estratègia feminista pensem que busca precisament el dret de les dones i sobretot eixa eliminació de la forma de la violència per a aconseguir l'accés al poder i el control dels recursos de les dones dels territoris, objectius tan ambiciosos que són necessaris per a l'èxit de la cooperació per al desenvolupament, evidentment. Per això li preguntaria quina importància de la transversalitat d'aquestes polítiques de gènere per a la consecució d'aquests objectius pensa que podria tindre.

I el que sí que volíem, abans d'acabar la nostra intervenció, és reconéixer dues coses importants de l'encert d'aquest pla: d'una banda, la rellevància precisament del municipalisme, de l'associacionisme, com a eixos fonamentals per a l'èxit de les polítiques de cooperació al desenvolupament sobre el terreny; i, d'altra banda, els canvis de paradigma del llistat de països que hi havia al model aquest actual més flexible, basat precisament en eixe anàlisi d'un context que pot ser tan variant i que entenem que, més enllà de les fronteres, hem de ser flexibles per a poder adaptar-se, com bé dic, al seu context. I ací posem com a exemple, evidentment, la definició dels contextos d'intervenció també en territoris com Palestina o el Sàhara.

Moltes gràcies.

La senyora presidenta:

Moltes gràcies, senyora Blanes. Espere que li haja condit i haja pogut dir tot el que volia dir.

Té el torn de tres minuts el grup Compromís, Josep Nadal.

El senyor Nadal Sendra:

Moltes gràcies, senyora presidenta.

Abans de res agrair a la senyora consellera la participació en esta comissió. Bé, sempre són benvinguts per ací, en una comissió en la qual no estem molt acostumats a tindre membres del govern. Moltes gràcies.

Dir que des de Compromís donem ple suport al V Pla director de cooperació valenciana 2021-2024. Entenem que, després d'haver aprovat els pressupostos, amb la pujada de pressupost a la cooperació i al desenvolupament que van significar els pressupostos valencians, entenem que presenten un pla director, és una manera racional i una bona manera de com fer les coses, de planificar i poder en el futur executar tots estos diners que ja tenim pressupostats.

Nosaltres simplement, de fet hi ha algunes coses que ja han eixit per ací, volíem posar en valor la importància que ha tingut l'elaboració d'este pla director, la participació de les ONG valencianes, de la capil·laritat que sobre el territori ha tingut esta participació i que la importància que a voltes es critica de les autonomies fent cooperació internacional, perquè d'alguna manera n'hi ha una facilitat per a arribar a certes ONG que estan vinculades a certs territoris, la qual cosa doncs també li dóna importància als processos i una certa garantia de futur, que les coses no van a desaparéixer.

Pensem que és important també la visió municipalista i des del món rural, perquè el sentiment són llocs també on és més fàcil trobar un sentiment de comunitat i un sentiment de comunitat que és internacional i totalment exportable.

La combinació que ha explicat vosté de la intervenció, que és fonamental en els països d'origen, amb la descentralització que estàvem comentant en els països com el nostre i la descentralització en la presa de decisions i d'idees, doncs pensem que és molt, molt interessant.

Nosaltres com a elements novedosos i crec que més importants, el tema de la crisi climàtica i dels refugiats climàtics. Moltes voltes, doncs bé, i també per a entendre el que ha dit vosté de tot allò de la ciutadania crítica i de crear ciutadania crítica, doncs és molt important vore que ja estan havent refugiats climàtics arreu del món i que els valencians i les valencianes tenim totes les paperetes de ser dels primers refugiats climàtics del món. Per tant, allò del pensament crític és interessant en açò.

I, per últim, i coincidint amb el que ha dit crec que la diputada del PP i no sé si algú més, el tema de tot el que diu el document d'afrontar la cooperació en temps de pandèmia.

Aprofundint un poc com es pensa fer allò de les vacunes i tal. Jo sentia el president Pedro Sánchez dient que no mos preocupem que hi ha vacunes per a tots i que a la Unió Europea hi ha centenars de milers de vacunes. No sé si és un problema de vacunes o és més un problema logístic, de distribució i també, clar, la reivindicació política d'alliberament de patents ha de ser evident, i aixina com també si s'ha pensat també en el tema de retrovirals, que és una cosa que no encara no s'està parlant molt, però que se suposa que en les pròximes setmanes ja serà d'ús normal a casa nostra i que evidentment voldria que fóra en altres països del món perquè, com vosté ve a dir, en este cas de la pandèmia, com en moltes altres coses del món, o mos salvem tots o acabarem caient tots.

Moltes gràcies.

La senyora presidenta:

Moltes gràcies, senyor Nadal.

Té tres minuts la senyora Mira.

La senyora Mira Rojano:

Gràcies, presidenta.

Bona vesprada a tots i a totes.

Moltíssimes gràcies, consellera, per estar hui en aquesta comissió.

Bé, la Llei de cooperació i desenvolupament sostenible estableix que el pla director ha de ser el resultat d'un procés transparent, d'informació, estudi, consulta, participació i avaluació, i aquest pla així ho reflectix amb un procés de consulta, aprenentatge i reflexió dels agents implicats, i no sols en la Comunitat Valenciana, sinó també en els països del sud.

Tot a pesar d'aquesta pandèmia i d'aquesta crisi que estem vivint econòmica i social, per a l'elaboració d'este pla s'ha posat en marxa mecanismes de participació. Ha sigut un pla molt participat on, segons les dades que tenim, un total de 658 persones inscrites i 405 participants en els debats que han hagut, pense que, com he dit, és un pla molt participat entre tots els agents que d'alguna manera treballen en aquest àmbit.

I este pla, li dic, que a nosaltres, al Partit Socialista, ens agrada. I ens agrada, i podia dir per moltes raons, però vaig a dir-li que ens agrada per algunes:

Els drets de la infància. Considerem la infància com a un objecte de protecció i titular de drets, garantint els drets fonamentals, supervivència i desenvolupament, protecció i participació. I pense que està reflectit en aquest pla.

També reforçar el paper actiu de les dones en el foment de la qualitat democràtica i en les polítiques de lluita contra les desigualtats i l'augment del lideratge de les dones en els espais de canvi social, polític i institucional, que ens agrada.

I açò crec que és un poc personal, però la cooperació municipalista.

En el diagnòstic s'ha posat de manifest la importància que tenen per la proximitat a la ciutadania i constituïxen un espai idoni per a impulsar accions de sensibilitat i educació.

Com he dit, aquest pla ens agrada, pensem que és un bon pla, que ha sigut molt participat i que esperem que contribuïsca a millorar i, sobretot, que contribuïsca a netejar eixa imatge que tenia la cooperació valenciana, una cooperació corrupta on els diners doncs ja sabem tots on anaven a parar.

Sí que m'agradaria, i sé que tinc molt poc temps, però sí que m'agradaria fer-li una sèrie de preguntes, una pregunta en concret. La Llei 18/2017, de 14 de desembre, de la Generalitat, de cooperació i desenvolupament sostenible i en el IV Pla director van suposar un nou punt de partida i una reconstrucció de la cooperació valenciana, com he dit, tan malograda pel cas de corrupció Blasco, en este cas.

Amb aquest horitzó, i després de sis anys de polítiques públiques sostingudes, la cooperació valenciana ha enfortit capacitat, desenvolupant instruments i recuperant els elements diferencials d'una cooperació descentralitzada.

Des del treball conjunt de tots els agents, les ONG, les universitats, els sindicats, les associacions empresarials, les organitzacions multilaterals de Nacions Unides, les entitats locals, etcètera, la cooperació valenciana ha avançat en la cerca de respostes davant de les noves dinàmiques globals en els quals els problemes de desenvolupament humà són percebuts com a resultat de processos de creixement, interdependència dels fenòmens socials, ambientals i econòmics.

La cooperació valenciana -acabe- s'ha sumat a aquesta dinàmica de canvi i ho ha fet de manera progressiva i crítica, a través d'un debat amb freqüència trobat, però que en l'últim terme ha contribuït a cohesionar el conjunt d'agents en l'entorn d'una visió compartida de la cooperació al desenvolupament.

D'altra banda, l'últim tram de l'execució del quart pla director s'ha desenvolupat en el context de la crisi sanitària, social i econòmica derivada de la covid. Una crisi evidentment sense precedents.

I la pregunta és: en aquest nou marc internacional que ha posat de relleu la necessitat de connectar aspectes sanitaris, socials, econòmics i mediambientals, quin és el paper fonamental que marca el V Pla director de cooperació valenciana per als pròxims quatre anys? I com la cooperació valenciana pot enfortir la cooperació descentralitzada en el marc de l'avantprojecte de llei estatal de cooperació per al desenvolupament sostenible i la solidaritat global?

Com dic, reitere l'agraïment i és un bon pla.

La senyora presidenta:

Moltes gràcies, senyora Mira.

Ara tindrà un torn sense límit de temps, la consellera, per a contestar les diferents preguntes que li… (Remors)

La senyora consellera de Participació, Transparència, Cooperació i Qualitat Democràtica:

Bé, començaré pel senyor Llanos, que és molt ràpid de contestar-li, perquè el senyor Llanos bàsicament el que s'ha limitat a dir és que està en contra de l'Agenda 2030, un pacte global entre tots els països i que és fonamental si volem tindre un futur com a planeta i, sobretot, si volem tindre un futur per als nostres fills i les nostres filles, doncs, evidentment el senyor Llanos està en contra de coses tan clares com la fi de la pobresa, el treball digne, de la salut i el benestar, de la igualtat de gènere ‒bé, això mos ho demostren diàriament, no? ‒, de les reduccions de les desigualtats, perquè, bé, evidentment, el partit Vox, o siga…, és un partit que, evidentment, treballa per a reforçar els privilegis dels que sempre els han tingut i, evidentment, totes estes qüestions que se deuen dur endavant en l'Agenda 2030 i que és fonamental, doncs, evidentment, van a contrariar els interessos d'eixes elits privilegiades durant tants anys.

Afortunadament, la majoria sí que estem a favor d'eixa Agenda 2030. A més, jo, insistisc molt en el tema que tots hem de treballar perquè siga possible. I, a més, sempre insistisc molt precisament en l'objectiu de desenvolupament sostenible número 17, que parla de la necessitat de les aliances, les aliances entre tots els governs i les aliances també en la societat civil i també en les empreses, per a fer-ho possible.

Bé, la senyora García, de Ciudadanos, parlava molt del tema de l'entrada de les ONG, el paper actiu en les decisions… Bé, jo li vull dir que…, bé, s'ha dit, no? , inclús per algunes de les intervencions, que ha sigut un pla director molt participat, més que mai. O siga, mai s'ha fet un pla director on s'haja fet d'una manera tan participada amb més de quatre-cents participants, on després, mitjançant el portal, precisament de GVA Participa, de la conselleria que jo encapçale, damunt, la societat civil també ha pogut aportar d'una manera individual.

I, sobretot, jo vull dir que ací hi ha hagut un treball colze a colze amb la Coordinadora Valenciana d'ONGD, amb la qual es fa un treball increïble i que representa a totes les ONGD valencianes, no?

Per tant, o siga, jo crec que n'hi ha un consens, m'atreviria a dir una unanimitat entre la cooperació valenciana al voltant d'este pla director. Nosaltres fem moltíssimes reunions, molt de diàleg, precisament per anar junts de la mà, i jo crec que ho hem aconseguit. Hem aconseguit que la cooperació valenciana i la conselleria anem de la mà.

Me preguntava també la valoració que fea de la direcció general; doncs, evidentment, molt positiva, no? S'està fent un treball molt important des de la direcció general en eixa línia.

Parlava de l'educació per a la ciutadania global. Per a nosaltres també és molt important. Jo parlava en la meua intervenció de la importància de no sols treballar en l'eix nord-sud, sinó també ací hem de fer un treball per a la cooperació i sensibilitzar, precisament perquè tots tingam clar que hem de tindre un món més just i més solidari, i per a tindre clar també el que dia al final de la meua intervenció, no? , que hem de comprendre que el que passa en qualsevol problema que n'hi ha en un lloc del món, és també el nostre problema, no? Jo crec que això és molt important, sensibilitzar els més joves precisament en això.

A vore, l'educació per a la ciutadania global no sols se dona en l'àmbit de la universitat; se dona tant en l'àmbit de l'educació formal com de no formal. Per tant, o siga, se dona d'una manera globalitzada en tota l'educació.

Senyora Bastidas, parlava de la falta de justificació, de la selecció de meta de l'Agenda 2030. Jo li vull dir que, de fet, hui ja s'ha publicat. Nosaltres ja hem treballat inclús els pressupostos d'enguany, del 2022, en línia, amb l'Agenda 2030, i tenim un compliment d'un 91 %. No és una qüestió de dir, «ací…». O siga, hem d'anar al cent per cent. També és de veres que moltes vegades…, o siga, n'hi han matèries que excedixen de l'àmbit autonòmic i són més d'àmbit nacional o internacional. Però vull dir que este govern és un govern compromés amb l'Agenda 2030 i això ho marca en un 99 % del nostre pressupost, està en línia amb els ODS i tenim un compliment de 153 metes de les 169, no?

Jo crec que, bé, que això marca que nosaltres treballem d'una manera transversal perquè, evidentment, l'Agenda 2030 s'ha de treballar transversalment, i, a més, com dia abans, la qüestió de… Jo sempre parle molt…, o siga, jo moltes vegades dic, «qui pot estar en contra de la fi de la pobresa? , qui pot estar en contra de l'educació digna? ». Bé, evidentment Vox, no? Vox sí està en contra, però la majoria del món mundial no està en contra.

Però el que importa és fer-ho possible. I per a això és l'objectiu de desenvolupament sostenible, les aliances on els govern, els diferents governs han de ficar-se en línia. Jo crec que nosaltres ho estem fent. Que queda per avançar? Per descomptat, però jo crec que ho estem fent.

Després, comentaves els objectius, no? , per a arribar a eixe compromís. Que jo li he de dir que eixe compromís que signàrem està penjat en el meu despatx perquè tingam clar que evidentment treballem d'acord amb eixe objectiu.

Mira, esta és l'evolució que hem tingut en els últims anys, l'evolució del pressupost. I jo vull deixar constància de com hem avançat i, precisament, del 2021 a 2022. O siga, la diferència és considerable i, per tant, nosaltres en estos moments ja estem pràcticament en el 0,25; estem parlant d'un 0,7 en el 2030. Soc molt conscient que hem d'anar avançant molt als anys. I, de fet, eixa ha segut la meua reivindicació, no? , a l'hora de realitzar els pressupostos, no? Sabem que havíem de donar passos molt grans per a fer eixa realitat.

Jo crec que és evident en el 2021 a 2022. Evidentment, anem a anar pujant. És de veres que moltes vegades tu no saps, a l'hora de fer un pressupost, si va a sorgir alguna qüestió tipus la pandèmia que, de vegades, s'ha hagut de prioritzar altres qüestions. I també, moltes vegades, és cert que el percentatge del pressupost ve en funció de quant són els pressupostos; quan major és el pressupost o siga, més elevat, és arribar… Per exemple, en els pressupostos de l'any 2021, nosaltres pensàvem que estàvem en una determinada quantitat. Després, el pressupost era més gran i tu, automàticament, baixaves.

Però vull deixar clar que és un objectiu clar de la conselleria, que eixe acord que signàrem està penjat en el meu despatx perquè, a més, dona la casualitat que jo també vaig signar-lo, personalment, en nom del partit que representava i que, per tant, eixe objectiu està marcat i anem a fer-ho tot per fer-ho possible. Encara ens queden uns huit pressupostos, o siga que… Jo crec que és possible, si anem avançant, com hem avançat en l'últim any, no? , que jo crec que és prou evident.

L'agilitat pressupostària, jo crec que això ho tenim claríssim i, de fet, anem a traure una nova ordre, precisament per a agilitzar-ho, i en eixa línia anem treballant. Treballem molt amb la coordinadora valenciana, precisament, per a esmenar eixes qüestions i que puga ser el més ràpid que siga.

Parlaven de prioritzar la infància, evidentment. De fet, nosaltres tenim un conveni de 600. 000 euros. Pràcticament tots els diners de cooperació són en lliure concurrència, però sí tenim determinats convenis molt concrets i un, precisament, és amb UNICEF, no? , de 600. 000 euros.

Les vacunes del covid. A vore, nosaltres, no hem…, des dels diners de la cooperació no s'han pagat vacunes, com a tal, entre altres coses perquè no se pot, eh? , també és de veres que no se pot. Però sí el que hem fet, concretament en el CAE, que són les accions d'extrema urgència, és destinar 150. 000 euros, mitjançant el CAE, a Palestina, no per a vacunes sinó per a facilitar-los tots els instruments que eren necessaris per a poder ficar les vacunes, perquè no en tenien. O siga, no tenien ni com traslladar-se ni el material per a ficar-les… Tenien les vacunes però no tenien (inintel·ligible) … Nosaltres, com ajuda humanitària d'urgència, en el CAE, ho aprovàrem.

I, a vore, en el tema de les empreses, l'àmbit de les empreses, doncs, per exemple, elles també estan en el CAE, no? , i moltes vegades quan nosaltres plantegem determinats projectes, doncs n'hi han empreses que diuen, «doncs, nosaltres volem aportar tanta quantitat a determinat projecte», no? , i, d'eixa manera, n'hi ha una col·laboració.

I, a vore, nosaltres intentem el consens amb tots els agents i amb tots els partits i, bé, el màxim consens possible per a traure-ho tot endavant. Parlava de la Federació Valenciana de Municipis i Províncies, també treballem amb ells, també ells estan en el Consell Valencià de Cooperació, com estan tots els partits polítics.

I, per a nosaltres, en el tema dels ajuntaments, o siga, del que són les administracions locals, és fonamental. Les administracions locals són les administracions més properes a la ciutadania. Per tant, tenen molt a fer i per a nosaltres són fonamentals, primera, des de la sensibilització que parlem cap a la cooperació, com, per exemple, per a l'Agenda 2030, perquè malauradament encara n'hi ha un desconeixement gran del que és l'Agenda 2030. I tenim clar que eixes administracions, com dic, que són les més properes a la ciutadania, són les que poden fer un paper fonamental en això, en visualitzar. I, per tant, nosaltres, ara, amb tota la pujada de pressupost, tenim previst que tot el que és l'aliança de les ciutats per l'Agenda 2030 va a augmentar considerablement, aixina com el conveni de la Federació Valenciana de Municipis i Províncies per a anar de la mà avançant en tot el que és la cooperació.

Senyora Blanes, bé, doncs, agrair-li, sí, efectivament, jo crec que ja ho he dit, més de quatre-centes persones han participat; sis-centes i tantes inscrites. El que passa és que diguem més de quatre-cents participants, però, bé, perquè n'hi ha qui ha participat diverses vegades, no? , i al final sumes sis-cents i tants. Però jo crec que ha segut… Nosaltres estem molt contents. A més, nosaltres volíem ficar en valor, nosaltres som la conselleria de participació també. I, per tant, ens agrada que tot el que ix endavant i una qüestió tan important com és el cinqué pla director, havia de fer-se amb un procés de participació el més ampli possible, i aixina ha segut.

I, bé, allò de l'objectiu de desenvolupament sostenible, doncs, bé, jo crec que ho he explicat, no? , per a nosaltres és molt important, és una qüestió transversal que treballem des del govern del Botànic. I jo crec que estem en eixe 91 % del pressupost en línia a l'Agenda 2030 i en 153 metes de les 69; com dic, a les que moltes vegades no arribem és perquè són competència que es cedix a l'autonòmic i és d'àmbit nacional o internacional.

El senyor Nadal ha plantejat una cosa que jo no sé si ho ha plantejat algú abans que ell, però que bé, a mi me sembla molt important i que nosaltres hem defensat molt des de la conselleria. I és la cooperació descentralitzada. És fonamental per a nosaltres que se fique en valor i que se faça cooperació des de les comunitats autònomes, no?

I, en eixa línia, per exemple, preguntava la senyora Mira sobre nosaltres què havíem aportat a la llei de cooperació. Nosaltres hem aportat molt en eixa línia, que es ficara en valor la cooperació descentralitzada. I, a més, que se tinga la consideració de política pública.

Nosaltres volem que se reconega la cooperació descentralitzada i, a més, que se considere la cooperació com a política pública.

També la visió municipalista. Per a nosaltres és fonamental treballar amb els ajuntaments, i en això hem incrementat molt les partides; també el Fons Valencià de Solidaritat, no? , que fa un treball molt important. Nosaltres tenim una relació molt estreta, també amb ells, on hem ampliat també el conveni, perquè anem de la mà. I, a més a més, per exemple, el conveni que signàrem l'any passat, ja dins del pla director, parla, sobretot, d'això, de la incidència de la cooperació en cada municipi, no? , en donar-ho a conéixer, vore tot el que s'està fent. En eixa línia ho tenim molt clar.

I en el tema de l'alliberació de les patents, jo crec que el govern del Botànic ho ha tingut molt clar sempre. De fet, hem sigut…, el govern valencià, en un ple del Consell, si no recorde mal, perquè parle de memòria, en maig del 2020, ja va aprovar una resolució demanant l'alliberació de patents.

Jo crec que no té sentit, i ara…, en aquell moment encara no teníem les vacunes, no? , com ara, no? , però que…, igual que no se pot estar d'acord amb l'acumulació de la riquesa, tampoc se pot estar d'acord amb l'acumulació de les vacunes. I que, per tant, evidentment, o siga… tot el món té dret a la vacuna i, per tant, cal l'alliberació de les patents.

I, per últim, ja, la senyora Mira, bé, un poquet ja he anat contestant un poquet tot i, bé, si ficàrem en valor la cooperació descentralitzada jo crec que, pràcticament tots ací, excepte el representant de Vox, estem d'acord amb el valor de la cooperació centralitzada.

Volia aportar-li alguna coseta més sobre el que hem aportat al pla…, a la llei de cooperació, en què, com li deia, hem incidit molt en el tema que se considere política pública la cooperació. I, sobretot, en ficar en valor la cooperació descentralitzada.

Jo crec que no me deixe res. (Remors) Ah! , val, val, perfecte. I volia un poquet mostrar, per a…, bé, doncs, tot com ha anat evolucionant i vull…, perquè també deia la senyora Mira què hem aportat nosaltres a la cooperació descentralitzada. Jo crec que nosaltres en estos moments som un referent i volia també mostrar-los este gràfic del pressupost destinat a la cooperació al desenvolupament, del pressupost de 2022, i que nosaltres som capdavanters. a nivell de l'estat espanyol som la comunitat autònoma que més destina a la cooperació.

Hem de tindre en compte que, per exemple, si després ens anem a esta, que parla dels diners que se destinen per habitant, en la qual estem la quarta, hem de tindre en compte que Navarra i País Basc són dos comunitats autònomes que no estan infrafinançades com nosaltres, sinó tot el contrari i que, per tant, açò mostra l'aposta clara que fa el govern per la cooperació, que en estos moments jo crec que la cooperació valenciana és un referent a nivell de l'estat espanyol.

Jo voldria ensenyar-los també el percentatge en el qual estem. Estem els quarts en estos moments, pràcticament al mateix nivell que La Rioja. El País Basc i Navarra estan per damunt, però ja volguérem nosaltres tindre el finançament que tenen ells. I la diferència és abismal, per exemple, en la Comunitat de Madrid, que en estos moments és la que menys destina, amb un 0,02, al mateix temps que la de Castella-la Manxa o la de Múrcia, o Castella i Lleó, que la veritat és que estan molt lluny d'allò que nosaltres destinem a la cooperació.

La senyora presidenta:

Ara tenim un torn de tres minuts per a fer rèplica.

No sé si voleu fer rèplica els grups de l'oposició o grups del govern.

Vox i Ciutadans?

Per tres minuts tindria primer la paraula el Grup Parlamentari Vox. El senyor Llanos, quan vullga, pot començar.

El senyor Llanos Pitarch:

La senyora presidenta:

La senyora García Guasp:

Y ya, por lo demás, en la propuesta de resolución, les pondremos algunas matizaciones y a ver si nos las aceptan.

La senyora presidenta:

La senyora Bastidas Bono:

La senyora presidenta:

La senyora consellera de Participació, Transparència, Cooperació i Qualitat Democràtica:

Comencem per la senyora Bastidas.

Evidentment, tot el que siga enriquir… ho anem a vore i ho anem a admetre. O siga, si és per a enriquir, no tinga cap dubte.

I l'augment pressupostari, evidentment, no va quedar en l'oblit. Jo vull insistir. O siga, no és a soles que nosaltres estem diguent: volem arribar al 2030 amb l'objectiu del 0,7 %. És que jo crec que ho hem demostrat, és que hem pujat un 93 % del pressupost del 2021 al 2022. Jo crec que ho estem demostrant. Però, evidentment, nosaltres això ho anem a treballar com ha anat.

De fet, el pla director ja parla d'un augment, un 10 % anual. I nosaltres això ja ho hem superat, perquè és que no és que hem augmentat un 10 %, hem augmentat un 93 %. Per tant, sí el pla director parla de com s'ha d'anar avançant per a arribar al 2030. I nosaltres en estos moments hem superat les pròpies expectatives que ens hem creat. Insistisc, diguérem que pujaria un 10 % i ha pujat un 93 %. Jo crec que això no se dona molt. O siga, que tu fiques un objectiu i, després, el multipliques per nou. Jo crec que ahí estem mostrant clarament la nostra aposta pel compliment d'eixe 0,7 %.

Parlava de l'enfocament prioritari dels drets humans, per descomptat. Per descomptat. I nosaltres, per exemple, també participem en programes de defensors de drets humans. I els drets humans evidentment són molt amples. Perquè quan estem fent un pou en un lloc on no tenen aigua això també són drets humans, evidentment. I, per tant, jo crec que la cooperació…, molts dels projectes -ho sabeu la majoria- són de lliure concurrència, pràcticament tot el pressupost, tots incidixen en fer possible el compliment dels drets humans.

Senyora García, quan parlem de la cooperació sindical, simplement ens referim als sindicats que fan cooperació. I, per tant, al final el que passa és que el que se'ls ha donat se'ls ha contemplat com a tal en el pla director. Després, a l'hora de presentar subvencions entren en lliure concurrència com tots. No tenen un tractament especial. Simplement, volíem plasmar…, hi havia un desig i aixina se va decidir amb el treball que s'ha fet d'una manera consensuada i dialogada en este pla director que figuraren com a tal. Simplement és un reconeixement també a la tasca de cooperació que se fa des dels sindicats.

Mire, señor Llanos, usted no es un demócrata. I una mentida repetida moltes vegades no es convertix en una veritat. Vosté és dels que vol limitar els drets en general i de les dones en particular.

I parla que defensa la família natural. Jo crec que això ja és limitar els drets.

I després s'atrevix a dir-nos «telepredicadors» i diu que la cooperació comença per la casa d'un. Però vosté tampoc estava a favor d'estos pressupostos, que han sigut els pressupostos més socials de la nostra història, que han destinat un total de 17. 300 milions a la despesa social.

Però no és això. És que vosté diu que la cooperació…, per la pròpia casa, però vostés tampoc estan d'acord quan se fan propostes. Vostés han estat en contra de la derogació de la reforma laboral, que amplia els drets dels treballadors i les treballadores; han estat en contra de pujar el salari mínim interprofessional, que millora les condicions salarials de la classe treballadora; han estat en contra dels ERTE que han protegit centenars, milers de treballadors i treballadores -han sigut l'únic partit en el Congrés dels Diputats, han estat i han sigut també els únics ací en les Corts Valencianes-; han estat en contra d'aprovar mesures urgents en matèria de serveis socials en plena pandèmia; han estat en contra de la llei rider, que el que fa és ficar en evidència el que són els falsos autònoms, i han estat vostés, fins i tot, en contra de derogar eixe article de l'Estatut dels treballadors que el que feia era que se pogueren acomiadar els treballadors o les treballadores perquè estaven de baixa.

I han estat també en contra inclús de les solucions per a rebaixar el preu de la llum. O siga, vostés, ni cooperació ací, ni cooperació allà, ni cooperació en general, perquè vostés, com diu molt clarament, i cada vegada enganyen menys gent, vostés estan per ací per a blindar els privilegis d'una classe molt privilegiada que ha sigut la mateixa en este país durant fa huitanta anys.

Gràcies.

La senyora presidenta:

(S'alça la reunió a les 16 hores i 20 minuts)

