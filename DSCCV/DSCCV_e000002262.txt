Comissió d'Economia, Pressupostos i Hisenda realitzada el dia 14 de juny de 2012. Comença la reunió a les 12 hores i 38 minuts. Presideix el diputat senyor Jaime Mundo Alberto. Reunió número 10/i II.

La senyora presidenta:

(El secretari passa llista per tal de comprovar si hi ha quòrum)

Proposició no de llei sobre l'execució dels compromisos econòmics i d'infraestructures que actualment té pendents la Generalitat valenciana amb la ciutat de Vila-real, presentada pel Grup Parlamentari Esquerra Unida (RE número 12. 538, BOC número 55)

La senyora presidenta:

La senyora Albiol Guzmán:

Sí, gràcies.

Bé, actualment a Vila-real hi ha vora sis mil persones que estan aturades, sense poder treballar. Bé, aquesta proposició no de llei s'ha de dir que va ser registrada per primera volta en novembre de 2011, va decaure i es va tornar a presentar per aquest període de sessions. Per tant, en aquests moments és probable que inclús la xifra siga un poc major, no? Però, bé, la principal necessitat d'una ciutat en estos moments, no sols de Vila-real, sinó de la majoria de pobles i ciutats del nostre país, se centra en trobar els mecanismes necessaris per tal de rebaixar el màxim possible aquesta xifra d'aturats i aturades.

Les infraestructures i les ajudes que poden arribar al municipi de Vila-real conformen la base per a la generació de treball i inversió. Per aquest motiu Vila-real necessita totes les administracions -estatal, autonòmica i local- per a posar en marxa projectes que ajuden a generar economia a la ciutat.

Per això que hem demanat a la Generalitat valenciana que continue complint amb els compromisos econòmics i d'infraestructures que actualment té pendents a la ciutat de Vila-real.

De fet, són molts els compromisos i les promeses pendents de complir. La llista que ací presentem és molt llarga i són moltes les qüestions que en algun moment donat, o bé han sigut reivindicades per la ciutadania de Vila-real, o per Esquerra Unida o per altres partits, o bé són directament ja compromisos que el govern de La Generalitat va assumir amb aquesta ciutat.

Tenim, per exemple, la construcció de la ronda sud-oest. Per a la construcció de la ronda sud-oest en estos moments encara no hi ha ni tant sols data per part de la Generalitat valenciana per a començar aquestes obres.

Tenim el Centre de Tecnificació Esportiva, que el que volem és que, evidentment, la ciutadania de Vila-real puga fer ús d'aquestes instal·lacions. De fet s'està negociant, sembla, entre La Generalitat, l'ajuntament, alguna universitat, però en estos moments no hi ha absolutament cap acord tancant i, per tant, aquestes instal·lacions no estan sent utilitzades.

També s'ha de parlar de la biblioteca central, que és la coneguda biblioteca sense llibres. És a dir, una obra d'infraestructura que es va portar a terme, però que en estos moments està sense utilitzar, està sense llibres, perquè la Generalitat valenciana no està complint els seus compromisos.

Tenim també el CEAM del Pilar, que a dia d'avui continua tancat, no hi ha tampoc ahí un acord, o no hi ha una inversió, no s'està posant damunt la taula els diners necessaris.

La construcció de l'Escola Oficial d'Idiomes, una reclamació ja quasi històrica de la ciutat de Vila-real.

Tenim també els compromisos amb els serveis socials de l'ajuntament de Vila-real que no s'estan complint.

La petició -per necessitat, evidentment- de l'augment de les beques de menjador i la creació d'eixes escoles infantils públiques. Cal dir o. , bé, sí, cal dir que en aquestos moments de crisi econòmica galopant evidentment les necessitats de beques van en augment. I, per contra, des de La Generalitat les estan disminuint.

I quant a les escoles infantils públiques, nosaltres, des d'Esquerra Unida, sempre hem reivindicat eixes escoles infantils zero a tres anys, i sempre hem reivindicat que siguen públiques. I, per tant, des de la Conselleria d'Educació volem que tinguen eixe compromís d'eixa construcció d'escoles infantils públiques a Vila-real.

Hi ha altres compromisos o hi ha altres reivindicacions, com el gimnàs al CEIP Escultor Ortells, del Concepción Arenal i Pasqual Nácher.

L'agilització dels tràmits per a l'aprovació definitiva del Pla general d'ordenació urbana.

O els compromisos econòmics adquirits per a la construcció del centre d'alzhéimer.

El quart institut. Sobre el quart institut dir que la Generalitat valenciana ja ha dit «no» a aquest quart institut, però que des de Vila-real el continuem reivindicant perquè és absolutament necessari, donada la massificació que s'ha produït als altres instituts.

I sobre el Tram, un gran projecte que va presentar en el seu moment el Partit Popular, el Tram cal dir que hauria d'haver estat acabat i en funcionament per a l'any 2009. Estem a l'any 2012 i de Tram sols tenim un quilòmetre i mig a la ciutat de Castelló, és a dir, des de la universitat fins al parc Ribalta. Però el Tram no ha arribat ni a la resta de barris de Castelló ni tampoc a les ciutats que estan al voltant de Castelló, com puga ser Vila-real, Almassora o altres llocs on estava previst que arribara el Tram.

Per tant, un altra promesa incomplida, un altre compromís incomplit per part de la conselleria, per part del govern.

Cal tindre molt clar que les competències en este estat estan distribuïdes entre estat, comunitats autònomes i municipis. I, o tots complixen, i tots aporten la seua part i tots posen de la seua banda, o és impossible que una ciutat avance. És impossible que Vila-real avance si La Generalitat, si el Consell no complix amb tots els seus compromisos, ja siguen en temes urbanístics, com en temes educatius, com l'escola oficial, com els instituts, com les beques de menjador, com les escoles infantils, o ja siguen temes de serveis socials, tots els temes que hem estat comentant ací, o com el tema del Tram en infraestructures.

Sense eixe compromís, sense eixa inversió de La Generalitat, del Consell, és impossible que la ciutat de Vila-real avance al ritme que ha d'avançar.

Com dic, el llistat d'incompliments és molt llarg, el llistat de reivindicacions és també molt llarg. I el que volem és que aquesta comissió de les Corts Valencianes done recolzament a aquestes reivindicacions i eixigisca al Consell que complisca els seus compromisos i que complisca amb la ciutat de Vila-real.

Gràcies.

La senyora presidenta:

Moltes gràcies, senyora Albiol.

El senyor Ferri Fayos:

Sí. Bona vesprada, senyories.

Des de Compromís, com no podia ser d'altra manera, anem a donar el nostre recolzament a aquesta proposició no de llei presentada pel Grup Parlamentari d'Esquerra Unida, defensada per la senyoreta Albiol, i sobretot perquè, veient el llistat de compromisos pendents que acaba d'anomenar la senyora Albiol, doncs és que evidentment són compromisos que afecten directament el dia a dia de la ciutadania, i són compromisos que afecten l'economia productiva, que afecten l'economia social. Estem parlant de la ronda, del Palau de Justícia; estem parlant de tecnificació esportiva, biblioteques, col·legis, instituts, escoles oficials d'idiomes. Són allò que. és com contraposar dos models, no? , el Consell valora més fer un circuit de fórmula 1 enfront de fer aquestes infraestructures que afecten més totes les persones en el seu dia a dia. Són promeses incomplides que afecten la planificació dels ajuntaments, perquè són promeses que els fan i després resulta que, o no les acaben de fer, no les porten a terme o no les paguen. I, per tant, afecten directament els pressupostos d'un ajuntament, els seus compromisos amb els seus ciutadans i sobretot a la vida de les persones que transcorre dia a dia.

Miren, a Vila-real hi ha un govern progressista, compromés amb tota la seua ciutadania, totes les persones que habiten a Vila-real. I, per tant, crec que també és de caixó que si ells estan compromesos, també La Generalitat complisca els seus compromisos i pague el que deu.

Moltes gràcies.

La senyora presidenta:

Moltes gràcies, senyor Ferri.

Senyor Benlloch, per cinc minuts.

El senyor Benlloch Fernández:

Moltes gràcies, senyora presidenta.

En primer lloc agrair a Esquerra Unida la presentació d'aquesta proposta. Una proposta que el primer que s'hauria de dir és que forma part d'un acord que va prendre el plenari de l'Ajuntament de Vila-real, un acord plenari en el que vam ser d'alguna manera actors els 25 regidors que formem part de l'Ajuntament de Vila-real, tant els quatre partits que formen part del pacte de govern progressista en estos moments en Vila-real com els propis regidors del Partit Popular.

Estes propostes o d'alguna manera estes mancances són necessàries per a la ciutat. Ja els he explicat una ciutat amb prop d'un 26% d'atur. Una ciutat que té un canvi de model productiu, que necessita en estos moments un canvi de model productiu, fruit d'un problema evident i que tots coneixem, com són les dificultats del sector ceràmic, en general tremend atur i dificultats de futur. I, per tant, infraestructures que no són un capritx i que entén el poble de Vila-real per la seua unanimitat.

I d'ahí el primer que volia dir. Per tant, és que la reivindicació que hui se fa, que trasllada Esquerra Unida a este plenari o a esta comissió, és una reivindicació que fem tots els regidors de l'Ajuntament de Vila-real, independentment del partit al qual representem.

Dit açò hem de dir que hi ha una sèrie d'infraestructures pendents, ja s'han citat algunes d'elles, però m'agradaria en primer lloc també agrair l'esforç de la Generalitat valenciana en tirar endavant alguna d'elles. La proposta se va registrar en novembre de 2011. És veritat que en estos moments ja, després de moltes gestions i de molt de treball hem aconseguit que el Palau de Justícia continuen les obres, i que per tant puga ser una realitat en breu. Infraestructura absolutament imprescindible per al futur de la ciutat per allò que representa eixe canvi de model productiu, una ciutat de serveis, en millors serveis per als ciutadans, la capital de la comarca en este àmbit de serveis. Tenim Institut de la Seguretat social. Tenim ja també l'Agència Tributària. Tindrem, per tant, uns jutjats en condicions i en qualitat.

Dir també que el Centre de Tecnificació Esportiva és una tremenda preocupació per ser un dels elements de futur econòmic més importants per a la ciutat de Vila-real, una inversió multimilionària i històrica en la província de Castelló en matèria esportiva, prop de 27 milions d'euros d'inversió, que el que no és comprensible, i crec que també aixina ho veu el govern valencià -ho hem parlat en moltes ocasions- és que tinguem inclús queixes de la defensora del poble; en concret que mos està instant a les distintes administracions que fiquem en marxa una infraestructura que du un any ja calfant l'aigua de la piscina coberta, però que ningú no pot utilitzar. Per tant, eixe pla de viabilitat, una cosa absolutament imprescindible.

La construcció de la ronda sud-oest o una circumval·lació d'infraestructura imprescindible per a poder desenvolupar un dels millors projectes de futur per a la ciutat, que és l'Espai La Vila. És un milió de metres quadrats de superfície comercial o d'altres usos, que estem en estos moments redefinint, i que ens permetria que açò realment al final fóra viable.

Dir que la ronda sud-oest és una reivindicació històrica de la ciutat. Que inclús l'ajuntament de Vila-real ha fet i el poble de Vila-real un gran esforç perquè ha tingut que assumir les expropiacions, prop de 4 milions d'euros. Un dels quals hem pagat ja, però tres els devem, i haurem de pagar-los en breu. I la gent s'ha quedat sense les terres i d'alguna manera sense els diners. I, per tant, és de justícia que en estos moments una infraestructura com esta puga connectar el polígon industrial de la carretera d'Onda al nostre Vila-real en el futur desenvolupament comercial de l'Espai la Vila.

Per tant, ronda sud-oest, Centre de Tecnificació Esportiva -fonamental per al futur de la ciutat-, l'escola oficial d'idiomes, un projecte que es va presentar per part de l'exconseller Alejandro Font de Mora, veí de Vila-real, i en què en estos moments res se sap també, una cosa absolutament imprescindible.

I sobre la nova biblioteca. Bé, doncs el conveni de la Generalitat valenciana incomplit. En estos moments ens deuen 2 milions d'euros al poble de Vila-real. I que, evidentment, el poder alleujar econòmicament este deute de La Generalitat ens suposaria poder avançar.

Dir que reconec de nou que hi ha alguns dels punts que s'estan tractant en el govern valencià que van bé les negociacions, com alcalde de la ciutat, evidentment, tinc la responsabilitat de defendre totes les reivindicacions que se produïxen, i més un dia com hui, que encara estic més orgullós de fer-ho ací, a Les Corts, perquè a més forma part esta proposta d'una unanimitat, de tots els regidors que formem part de l'ajuntament de Vila-real, i que, per tant, espere que des d'ací també puguem animar el govern valencià que continue treballant perquè açò siga una realitat finalment.

Moltes gràcies.

La senyora presidenta:

Moltes gràcies, senyor Benlloch.

Senyor Mundo, per cinc minuts.

El senyor Mundo Alberto:

Gràcies, senyora presidenta.

Bé, aquí estem davant d'una proposta que mos demana jo crec que totes les reivindicacions, no un programa electoral conjunt de tot el que són els partits polítics de govern de Vila-real en este moment. I que davant d'esta voldria jo puntualitzar unes certes coses.

Abans de res, la fonamente en l'atur que puga haver en la localitat. Atur que, indubtablement, igual que a la localitat de Vila-real, pot haver en altres localitats que es troben en les mateixes circumstàncies, i que indubtablement, tant el govern de la nació, com és el govern de la Comunitat Valenciana, han pres mesures últimament per donar solució a alguna de les coses que preocupa en este moment a tots i que crec que mos preocupa a tots, com és el tema de l'atur. Estem parlant de la reforma laboral plantejada pel Govern d'Espanya, estem parlant del pla de pagament a proveïdors, el qual, indubtablement, això alleugerirà també el deute amb molts dels proveïdors i crearà més de catorze mil llocs de treball en la nostra comunitat. Estem parlant també d'una etapa nova de La Generalitat amb incentius per a crear. , i per al pla d'emprenedors, per a la desocupació juvenil, amb una sèrie d'activitats que hem aprovat nosaltres en estos últims mesos i que, indubtablement, redundarà que hi haja una millora quant al que són les possibilitats de disminuir el que és el principal problema, que crec que tots mostrem en este moment, que és la desocupació.

Respecte els compromisos de Vila-real, n'hi han uns compromisos. Els anys, els anys que han passat, jo crec que Vila-real ha segut una ciutat en la qual s'ha vist d'alguna forma ajudada en gran part pel govern en moltes inversions realitzades. No s'ha d'oblidar, no s'ha d'oblidar que Vila-real, en matèria educativa, s'han creat. , s'han invertit en el municipi, pels governs del Partit Popular, 71,3 milions d'euros en els 19 centres educatius que té la ciutat, 5 actuacions incloses en el pla d'infraestructures escolars de 1996, 9 en el pla d'infraestructures escolars Creaescola, 4 actuacions en el marc del pla Milloraescola. I en estos mateixos moments, se troba també una actuació i execució el pla Milloraescola amb una inversió de 422. 921 euros, i una actuació en el Centre de Tecnificació Esportiva al voltant de 28 milions d'euros que s'han ficat això, a banda d'obres menors per valor de més de 202 milions d'euros. Moltes inversions també en matèria d'infraestructures.

Però jo voldria, en el temps que a mi me resta, parlar-li del que són les propostes que estan vostés plantejant. Propostes en les quals moltes d'elles, del temps que portem, algunes d'elles ja han vist ficades en marxa i altres, indubtablement, en este moment també ho estan. I altres, per motius econòmics, indubtablement, que en este moment no es poden tirar endavant, com és el cas de la ronda sud-oest. Este projecte de ronda sud-oest, amb doble calçada, se troba redactat i supervisat el projecte, però no existix en este moment disponibilitat pressupostària per a licitar-lo en 2012 i està a expenses de les prioritats que puga marcar el Consell en este aspecte.

El Palau de la Justícia, com abans dia el senyor alcalde de la ciutat, se va ficar en marxa el passat dia 7 de maig. Per tant, n'hi ha una previsió d'acabar-se en un any. Crec que és una de les llargues reivindicacions de poder acabar un edifici important per a Vila-real, que en este moment s'ha pogut solucionar.

El pla de viabilitat de la posada en marxa del Centre de Tecnificació Esportiva, vosté ho sabrà, sabran millor que jo que ahí n'hi havia pendent una cessió de sòl per part de l'Ajuntament de Vila-real a La Generalitat, n'hi havia una cessió gratuïta d'ús, però el passat 8 de maig, des de la conselleria d'educació se li va comunicar a l'ajuntament que deu inscriure la parcel·la en el registre de la propietat i comunicar-ho posteriorment, mitjançant una nota simple, per a iniciar tot el que és, digam, el procés de cessió i poder ja ficar-lo en marxa.

Quant el compromís econòmic de la biblioteca, la biblioteca se va signar, me pareix, un nou conveni, en el qual va ajornar els pagaments fins a l'any 2015, però que sí que en queden uns pendents. Reconeixem que n'hi han uns pagaments pendents en este moment. Que, indubtablement, si tots els pagaments pendents de La Generalitat, en este moment se pogueren fer efectius, indubtablement, que els ajuntament notarien una millorar. Tot està pendent també que la mateixa Generalitat puga optar a eixe pagament a tots els ajuntaments, que en reiterades ocasions ha parlat el conseller d'hisenda, de cara a aconseguir que se puguen ficar al dia tots estos pagaments, com pagaments a altres coses que en este moment, indubtablement, per motius que tots sabem, no ha pogut fer en este moment.

El CEAM el Pilar. L'Ajuntament de Vila-real se va dirigir a la conselleria l'any 2011, sense que este acord adoptat per la junta de govern local, de 30 d'octubre, en relació al projecte de reforma de la planta baixa que s'ha finançat pel pla E. Aleshores, això se va fer pel pla E. Aleshores, és la posada en marxa el que a vostés els preocupa en estos moments. La Generalitat disposa d'un CEAM a Vila-real, i no existix, segons me consta, cap compromís previ de l'ajuntament per al finançament del citat centre, del centre que estem parlant en este moment.

Després n'hi han altres.

La senyora presidenta:

El senyor Mundo Alberto:

. n'hi han altres coses que, a continuació, en la rèplica, li podré dir com està la situació.

Per tant, nosaltres no podem acordar, ni aprovar ni donar recolzament a tota la proposta que n'hi ha en este moment.

La senyora presidenta:

Molt bé. Moltes gràcies.

Senyora Albiol.

La senyora Albiol Guzmán:

Gràcies.

Bé. El primer que cal recordar és, com ho ha fet ja el senyor Benlloch, que aquesta. esta proposició no de llei ve d'una moció que es va aprovar per unanimitat a l'Ajuntament de Vila-real. Per unanimitat vol dir que el Partit Popular, els regidors i regidores del Partit Popular de Vila-real van recolzar aquestes reivindicacions.

I açò, el que està passat avui ací pot ser a causa de dues coses: una, una falta de coherència brutal en el Partit Popular; o dos, que el Partit Popular està intentant enganyar els ciutadans i ciutadanes de Vila-real. O les dos juntes, també és possible: falta de coherència i intentar enganyar els ciutadans i ciutadanes de Vila-real.

Perquè, clar, el que no pot ser és que els regidors i regidores del Partit Popular en el ple de l'Ajuntament de Vila-real, bé, diguen que sí que van a reivindicar, que se sumen a l'equip de govern en les seues reivindicacions cap al Consell, però que després ací en les Corts Valencianes, a l'hora de la veritat, on realment se li trasllada aquesta informació al Consell, on realment se pot fer un tipus de pressió, vostés voten en contra. No es pot votar a favor allí i en contra ací. Bé, poder-se, es pot, poder-se, es pot, però el que demostra, com dic, és això, un intent d'enganyar als veïns i veïnes de Vila-real.

Nosaltres no neguem que s'hagen produït inversions del Consell a Vila-real. Faltaria més! És que Vila-real és la segona ciutat de la província de Castelló. Faltaria més que no s'hagueren produït inversions! Nosaltres el que diem és que aquestes inversions han segut absolutament insuficients i que, a més, n'hi han compromisos que mantenia el Consell amb l'ajuntament que no s'estan complint.

I mire, és cert, el Palau de Justícia està en marxa. L'únic. Jo duc ací catorze reivindicacions i catorze compromisos, catorze. Dels catorze, només m'ha pogut dir que n'hi ha un, que és el Palau de la Justícia, que és cert que ja està en marxa. Un dels catorze. Què passa amb els altres tretze? No n'hi ha res concret ni res clar sobre els altres tretze punts. És més, d'alguns d'ells, ja m'està dient que no van a fer-se, com ho ha dit de la renda sud-oest, o com es va dir del quart institut. Per tant.

I, a més, n'hi ha dos temes que són absolutament sagnants en estos moments. I estic parlant de l'incompliment del compromís per a la biblioteca i estic parlant també del CEAM del Pilar i el centre de tecnificació, que són dos infraestructures que han costat molts diners, que han segut unes inversions que s'han produït. Dos infraestructures que en estos moments estan buides, estan sense utilitzar per culpa. (veus) per part de l'incompliment del Consell.

La senyora presidenta:

La senyora Albiol Guzmán:

Gràcies, senyora presidenta.

Per culpa, com dic, dels incompliments del Consell, tenim dos infraestructures, que són el Centre de Tecnificació Esportiva i el CEAM del Pilar que estan sense utilitzar. I per a nosaltres açò són, com dic, junt a la biblioteca, tres temes absolutament sagnants a la ciutat de Vila-real.

I res més. Nosaltres, des d'Esquerra Unida, anem a continuar reivindicant que Vila-real tinga les inversions que li corresponen, que el Consell complisca els compromisos amb la ciutat de Vila-real, que en estos moments no s'estan complint.

I, bé, esperàvem. , pensàvem que el vot a favor del Partit Popular en l'ajuntament suposaria el vot a favor en les Corts Valencianes, però, com dic, bé, aquesta és una nova demostració de com funciona el Partit Popular i com intenta el Partit Popular manipular a la ciutadania.

Res més.

La senyora presidenta:

Gràcies, senyora Albiol.

Senyor Mundo.

El senyor Mundo Alberto:

Gràcies, senyora presidenta.

Bé. Si tots els ajuntaments de la comunitat, tots, cada un d'ells feren un ple i ficaren tots el que és el seu programa electoral, el votarien a favor l'oposició i el govern. Indubtablement que un regidor de l'Ajuntament de Vila-real -i li ho dia l'altre dia també en un altre assumpte que vam parlar-, difícilment pot agarrar i votar en contra les propostes que beneficien la seua població.

Per tant, una cosa és votar tot el que considere que en Vila-real pot ser necessari i una altra cosa és que poguéssem realitzar des de La Generalitat totes estes coses.

Jo m'imagino -i és indubtable- que l'equip de govern i el seu alcalde al front han anat fent gestions en la conselleria diferents per a ficar en marxa tot això en cada un dels responsables de cada una d'elles. Eixa és la seua obligació i el seu compromís. Però d'ahí a plasmar-ho directament en una proposta aquí, demanant-ho tot perquè La Generalitat tire endavant coses dispars. No sols són inversions, aquí hi han inversions, indubtablement, que fa inclús algunes d'elles temps que estaven fent-se, però també n'hi han que. , l'augment de beques de menjador, la creació d'escoles infantils públiques, l'augment de.

Parlava, parlava del tema dels serveis socials, complir els compromisos econòmics derivats del convenis entre La Generalitat i la regidoria. Això s'ha parlat ara al ple durant molts dies i sap positivament que això va en la línia que es puga solucionar. Si nosaltres li fem una proposta i li diem que aquí. , demanem que açò se substituïsca per una PNL en la qual diguéssem tots junts que agilite La Generalitat. o que La Generalitat puga estar, diguem, seguint endavant amb tot el que és. , tirar endavant tots estos projectes, vostés mos diran: «No, nosaltres volem concreció, nosaltres volem que això se fique en marxa. I, per tant, nosaltres volem que tots estiguen d'alguna forma vistos en un acord, en el qual plasmen estos catorze punts que vostés diuen. »

El Tram. El Tram, que és l'últim punt que vostés estan demanant, vostés saben positivament que el Tram, primer, indubtablement, porta una programació en la seua execució. El Tram, en les seus diverses fases, Universitat Jaume Primer I-Parc Ribalta, Parc Ribalta-carrer Saragossa-bucle central, són unes d'això que han anat obres en execució, n'hi han altres que estan ficades en servici. I després se va acordar, ara fa dos o tres anys, que s'estendria el Tram a les ciutats properes, com Almassora, Borriana, Vila-real. , totes estes poblacions. Tot açò d'alguna forma seguix un procés, seguix un procés d'inversió, senyora Albiol. Un procés d'inversió que, indubtablement, no té una data concreta, no es pot ficar en marxa d'avui per a demà. I que indubtablement que després del que és tota la zona centre, aniran les ramificacions corresponents. I per les fases Tram 5, Vila-real-connexió amb l'Hospital la Plana o creuament CS-22, entrada a Vila-real, tot això, tot està encara en una fase d'estudi de solucions. Està previst que això se faça, perquè és un projecte global que puga n'hi haure. Però en este moment no es pot donar suport a una cosa que encara estem en una fase d'estudi. Com comprendrà, d'aquí quatre dies, si nosaltres ara donem suport a una proposta d'este tipus, d'aquí quatre dies vostés vindran: «És que encara no s'ha començat aquelles obres i vostés les van aprovar aquí a Les Cortes perquè les feren. »

Indubtablement concloem les coses. Que s'haja aprovat per unanimitat als ajuntaments, jo crec que en este moment els cinc cents i escaig ajuntaments de la comunitat. Si a nosaltres mos porten una proposta al ple en la qual mos diuen totes les reivindicacions que volen, si volen un hospital, si volen un centre de salut, si volen. , tot això m'ho firmaran, però La Generalitat, indubtablement, no pot estar complint amb tots eixes quantitats d'acords que puguen prendre tots els ajuntaments.

Estic d'acord que l'Ajuntament de Vila-real, el nostre grup a l'Ajuntament de Vila-real ha donat recolzament a tot açò. Moltes d'estes obres estan en un fase avançada, en una fase de pagament, que és alguna d'elles les que n'hi han. I altres que van per altres conductes, com és l'augment de beques o de transport escolar per a pal·liar la situació econòmica que en este moment pot tindre l'ajuntament. Ara han sortit les convocatòries i, per tant, s'hauran d'acollir a les altres, com tots els estudiants que n'hi han a la comunitat, davall unes bases que han sortit de baremacions i coses que han sortit.

Per tant, nosaltres, en esta complexitat de plantejament, nosaltres no podem donar el suport aquí a la comissió, indubtablement, encara que l'hagen pres per unanimitat l'acord en l'Ajuntament de Vila-real. Ho repetixo, perquè és un tema que si nosaltres agarrem la faceta de regidor a la faceta d'aquí, canvia el tema que nosaltres poguéssem recolzar i demanar-li a La Generalitat que això ho complisca, perquè nosaltres tenim de marcar a La Generalitat prioritats i que, indubtablement, no estan per a poder fer-se avui mateixa.

Per tant, el nostre vot serà negatiu.

La senyora presidenta:

Gràcies, senyor Mundo.

La senyora Albiol Guzmán:

Sí. Demanem també l'ajornament a una altra comissió.

La senyora presidenta:

Molt bé. Moltes gràcies.

(S'alça la reunió a les 13 hores i 8 minuts)

