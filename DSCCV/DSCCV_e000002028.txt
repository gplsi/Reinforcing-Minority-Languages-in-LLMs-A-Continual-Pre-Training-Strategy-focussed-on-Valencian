Comissió de Peticions realitzada el dia 24 de maig de 2022. Comença la reunió a les 11 hores i 37 minuts. Presideix el president de les Corts Valencianes, senyor Enric Morera i Català. Reunió número 10.

El senyor president:

Anem a començar, si els sembla bé.

Senyories, han d'activar vostés per a poder fer la intervenció des dels seus escons.

Ara, amb la nova normativa sobre les mascaretes, han d'activar la seua terminal per a poder parlar.

Senyories, anem a donar inici a la Comissió de Peticions de hui, 24 de maig.

Senyories, s'obri la sessió.

En primer lloc, la secretària primera comprovarà el quòrum.

(La secretària primera passa llista per tal de comprovar si hi ha quòrum)

Anem a procedir amb els punts de l'ordre del dia que tenen vostés en les seues carpetes, les seues senyories.

Primer punt és: lectura i aprovació, si escau, de l'acta de la reunió anterior. Han pogut verificar el contingut de l'acta. Si és correcte, el donarem per aprovat. Queda aprovat.

Admissió, si escau, de les peticions presentades

El senyor president:

Passarem al següent punt de l'ordre del dia.

El segon punt és l'admissió, si escau, de les peticions presentades, que, com vostés saben, són l'escrit número 52. 524, presentat pel senyor Eduardo Cuñat Forte, en representació de la Plataforma Veïns del Nucli Antic de Xàtiva «Casc antic digne i viu», en què sol·licita la compareixença davant la Comissió de Peticions a fi d'exposar la problemàtica continuada que pateixen en relació a la xarxa de distribució d'aigües potables i desaigües en aquesta ciutat.

Un altre escrit, el número registre d'entrada 52. 553, presentat pel president de l'Associació Funció Administrativa en Sanitat Pública, amb què sol·licita la col·laboració de les comissions de peticions perquè en seu parlamentària es clarifiquen determinades problemàtiques que afecten al personal d'aquest sector.

Altre document, registre d'entrada 54. 023, presentat per la senyora María Pérez Company, sobre el compliment de la Carta de drets socials valenciana en relació a la discriminació per raó de sexe.

Entenc que els grups parlamentaris, si ho desitgen -no és obligat-, poden fixar la seua posició sobre estos tres escrits. Tenen la documentació. I si no hi ha peticions de paraules, com saben, d'acord amb la resolució 7 de la present legislatura, la comissió de pronunciar-se sobre l'admissió dels escrits, si estan d'acord a continuar la tramitació i, per tant, obriríem, si estem tots d'acord, un termini de 15 dies hàbils, fins al dia 15 de juny, perquè els grups proposen alguna de les tramitacions que acabem de comentar. I, per tant, ens ho comuniquen per escrit i, si és aixina, en la pròxima reunió de la Comissió de Peticions convidaríem a algun dels autors de les iniciatives perquè puguen comparéixer en la pròxima sessió. D'acord? Els sembla bé? Aprovem per assentiment perquè els grups ens indiquen sobre esta qüestió, fins el dia 15 de juny.

Propostes de tramitació de la petició RE número 32. 299, presentada pel col·lectiu de docents interins amb diversitat funcional. Debat i, si escau, aprovació

El senyor president:

Passem, senyories, al tercer punt, que és debat i, si escau, aprovació de les propostes de tramitació de la petició registre d'entrada 32. 299, presentada pel col·lectiu de docents interins amb diversitat funcional.

Substanciada la compareixença del representant d'aquest col·lectiu en la passada sessió de la comissió del 5 d'abril passat, s'ha presentat una proposta de tramitació, concretament la iniciativa registre d'entrada 53. 768, del Grup Parlamentari Vox Comunidad Valenciana, sol·licitant la tramesa a les conselleries d'Igualtat i Polítiques Inclusives, i Justícia, Interior i Administració Pública per la qual s'emeta informe en els terminis d'un mes. Se demana que s'emeta un informe.

Anem a procedir a la votació. Vostés saben que si no s'aprova, la petició s'arxivarà en la Comissió de Peticions, tot i que els grups parlamentaris podran fer les iniciatives que consideren oportunes. Per tant, anem a procedir a la votació que ha proposat el Grup Parlamentari Vox Comunidad Valenciana, sol·licitant la tramesa a les conselleries d'Igualtat i Polítiques Inclusives, i Justícia, Interior i Administració Pública per tal que emeten un informe en el termini d'un mes. Votarem a mà alçada, si els sembla. Vots a favor de la iniciativa 53. 768? Tres grups parlamentaris. Abstencions? Vots en contra? No s'aprova la iniciativa i, per tant, els grups parlamentaris podran fer iniciatives a altres comissions i esta petició queda arxivada.

Propostes de tramitació de la petició RE número 38. 526, presentada per l'Associació Veïnal d'Aielo de Malferit. Debat i, si escau, aprovació

El senyor president:

Passarem al punt quart, senyories, que és: debat i, si escau, aprovació de les propostes de tramitació de la petició registre d'entrada 38. 526, presentada per l'Associació Veïnal d'Aielo de Malferit.

Recorden vostés que va ser substanciada la compareixença del representant d'aquest col·lectiu en la passada sessió de la comissió 5 d'abril passat i s'ha presentat una proposta de tramitació, concretament la que tenen en les seues carpetes, amb registre d'entrada 53. 770, del Grup Parlamentari Vox Comunidad Valenciana, sol·licitant la tramesa al Síndic de Greuges.

Ara passarem a votació. Ja saben que si no s'aprova la petició, s'arxivarà en la Comissió de Peticions, tot i que els grups parlamentaris podran fer les iniciatives que consideren oportunes en altres comissions o en el ple.

Votem ara, senyories, la proposta registre d'entrada 53. 770, del Grup Parlamentari Vox Comunidad Valenciana. Vots a favor? Tres grups, Vox, Popular i Ciudadanos. Abstencions? Cap abstenció. Vots en contra? Tres grups parlamentaris, grups Socialista, Compromís i Unides Podem. Decau la iniciativa.

Propostes de tramitació de la petició RE número 40. 617, presentada per la senyora Josefa Carmen Rufete. Debat i, si escau, aprovació

El senyor president:

Punt cinqué: debat i, si escau, aprovació de les propostes de tramitació de la petició registre d'entrada 40. 617, presentada per la senyora Josefa Carmen Rufete.

Com saben vostés, la compareixença de la senyora Rufete es va incloure en l'ordre del dia de la sessió de la comissió del 5 d'abril passat, tot i que la senyora Rufete va renunciar a comparéixer.

En aquesta petició s'ha presentat una proposta de tramitació, concretament la iniciativa registre d'entrada 53. 769, del Grup Parlamentari Vox Comunidad Valenciana, sol·licitant l'arxiu de la petició.

Com que no hi ha una petició de tramitació, senyories, no hi ha votació i procedirem a arxivar la petició, tot i que els grups parlamentaris podran fer iniciatives en altres comissions o en el ple.

Tramitació ordinària de documents

El senyor president:

I, finalment, senyories, abans de donar una informació, passarem al punt sisé, que és tramitació ordinària de documents, que és en relació amb la petició registre d'entrada 47. 618, del senyor Manuel Berna, sobre els abocadors il·legals al terme de Picassent, que es va tramitar en la reunió de la comissió del dia 5 d'abril passat.

S'ha rebut informe de la Conselleria d'Agricultura, Desenvolupament Rural, Emergència Climàtica i Transició Ecològica, registre d'entrada 54. 553, que el tenen a la seua disposició.

També s'ha rebut escrit registre d'entrada número 54. 830, del mateix senyor Manuel Berna, que ha estat tramitat per la Mesa de hui.

No s'ha rebut l'informe… que es va sol·licitar a l'Ajuntament de Picassent, tot i que ha acabat el termini d'un mes concedit per a l'emissió de l'informe. En conseqüència, si hi ha acord, els facilitarem els informes i obrirem un nou termini de 15 dies hàbils, és a dir, fins al dia de 15 de juny, perquè els grups proposen alguna de les tramitacions previstes en el punt quart de la resolució i, per tant, ho debatríem en la pròxima reunió de la Comissió de Peticions. D'acord, senyories?

Senyories, els indique que estem fent gestions davant el Síndic de Greuges, el síndic Ángel Luna i tot l'equip de la sindicatura per a vore quan poden vindre a presentar l'informe que vam rebre el passat mes de març, recorde, i perquè puguen tindre un debat. Encara no tenim la data fixada, però només la tinguem, d'acord amb la seua disponibilitat, els ho comunicarem. D'acord?

Senyories, havent esgotat l'ordre del dia, és closa la sessió.

Moltes gràcies.

(S'alça la reunió a les 11 hores i 47 minuts)

