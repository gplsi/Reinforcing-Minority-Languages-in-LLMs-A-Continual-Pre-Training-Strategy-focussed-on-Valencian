Comissió de Política Lingüística realitzada el dia 12 de maig de 2004. Comença la reunió a les 19 hores. Presidix l'Excel·lent Senyora Rosa María Barrieras Mombrú. Reunió número 2.

Elecció del president o presidenta de la comissió.

La senyora vicepresidenta primera de les Corts:

Si és tan amable, el senyor secretari en funcions, que és el senyor Antonio Moreno, ens donarà lectura als noms dels il·lustres diputats i diputades per a vore si n'hi quòrum

(El senyor secretari passa llista per tal de comprovar l'existència de quòrum)

Moltes gràcies, senyor secretari.

En les seues carpetes tenen l'acta de constitució de la comissió. Si no han trobat cap anomalia, passarem al segon punt de l'ordre del dia, que és elecció de president o presidenta de la comissió.

Per a l'elecció del president o presidenta, cada diputat o diputada escriurà un sol nom en la papereta, i resultarà elegit el que obtinga el vot de la majoria absoluta dels membres de la comissió. Si cap d'ells obtinguera en primera votació dita majoria, es repetirà l'elecció entre els que hagen assolit les majors votacions, i resultarà elegit o elegida el que obtinga més vots.

Anem a procedir a l'elecció del president o presidenta. Per tant, secretari, si vol cridar els diputats i diputades per a l'elecció. Gràcies.

(El senyor secretari crida per ordre alfabètic les diputades i els diputats perquè dipositen la papereta en l'urna)

La senyora vicepresidenta primera de les Corts:

Moltes gràcies, senyor secretari.

Finalitzada la votació, anem a passar a l'escrutini.

(La senyora vicepresidenta primera procedeix a l'escrutini)

Per 7 vots en blanc i 8 vots a Mariano Castejón, queda nomenat l'il·lustre diputat Mariano Castejón com a president de la comissió.

Anem a passar al següent punt de l'ordre del dia, que és elecció de vicepresident o vicepresidenta de la comissió.

Cada diputat o diputada escriurà un sol nom en la papereta, i resultarà elegit vicepresident o vicepresidenta el que obtinga el major nombre de vots.

Pel secretari, si és tan amable, es procedirà a la crida dels diputats i diputades per a la votació.

(El senyor secretari crida per ordre alfabètic les diputades i els diputats perquè dipositen la papereta en l'urna)

La senyora vicepresidenta primera de les Corts:

Moltes gràcies, senyor secretari.

Anem a passar a l'escrutini.

(La senyora vicepresidenta primera procedeix a l'escrutini)

Per 7 vots en blanc i 8 vots per al senyor Francisco Javier Tomás, queda nomenat vicepresident de la comissió el senyor Francisco Javier Tomás.

Per tant, donar l'enhorabona als dos. Agrairia que pujaren a la Mesa el president senyor Mariano Castejón i el vicepresident senyor Javier Tomás.

Moltes gràcies.

(Els senyors diputats que han estat elegits ocupen el seu lloc en la Mesa de la comissió)

(Ocupa la presidència l'il·lustre diputat senyor Juan Mariano Castejón Chaler)

El senyor president:

Il·lustres diputats.

Moltes gràcies per la deferència en la seua votació, que ens permet presidir aquesta Comissió de Política Lingüística.

Jo en este moment recordo el dia en què es va portar a terme la primera constitució, i precisament també recordo les paraules del president, del benvolgut i sempre recordat Manolo Tarancón. Ell en aquella ocasió ens felicitava a vots i ens dia que mos encoratjava, ens animava a treballar de forma profitosa. Jo en este moment desitjo el mateix, que el nostre treball siga tan profitós com puga ser, que no desmeresca ni la dedicació ni la memòria de Manolo Tarancón. Entre tots portarem endavant aquesta comissió.

Moltes gràcies i endavant amb la faena. (Aplaudiments)

(S'alça la reunió a les 19 hores i 8 minuts)

