Comissió d'Economia, Pressupostos i Hisenda celebrada el dia 25 de juny de 2003. Comença la reunió a les 12 hores i 21 minuts, sota la presidència de l'Excel·lent Senyor Vicepresident Segon Joaquim Puig i Ferrer. Reunió número 1.

Sessió constitutiva de la Comissió d'Economia,

El senyor vicepresident segon de les Corts:

La Mesa de les Corts Valencianes, en escrits números 251, 346 i 396, ha tingut coneixement de l'adscripció a aquesta comissió dels il·lustres diputats i diputades següents.

Grup Parlamentari Esquerra Unida-Els Verds-Esquerra Valenciana: Entesa, Joan Antoni Oltra i Soler.

Es procedeix a l'elecció de la Mesa de la comissió, de conformitat amb el que estableix l'article 39 del Reglament, el text del qual es el següent::

"Les comissions, amb les excepcions que s'estableixen en aquest Reglament, elegeixen, entre els membres d'aquestes, una Mesa composta per un president/presidenta, un vicepresident o vicepresidenta i un secretari o secretària.

Per a l'elecció del president o presidenta, cada diputat o diputada escriurà un sol nom en la papereta, i resultarà elegit qui obtinga el vot de la majoria absoluta dels membres de la comissió. Si ningú obtinguera en la primera votació la susdita majoria, es repetirà l'elecció entre els qui hagen assolit els majors resultats i quedarà elegit qui obtinga més vots.

El vicepresident o vicepresidenta i secretari o secretària s'elegiran simultàniament. Cada diputat escriurà un sol nom en la papereta i resultaran elegits, respectivament, vicepresident o vicepresidenta i secretari o secretaria, els qui per ordre correlatiu obtingueren el major nombre de vots. En cas d'empat, resultarà elegit el candidat que pertanya a la llista electoral més votada. "

Procedirem, ara, seguidament, a l'elecció del president o presidenta de la comissió, d'acord amb el que estableix l'article 39. 2 del Reglament.

El secretari procedirà a la crida dels diputats i diputades.

(El senyor secretari primer crida les senyores diputades i els senyors diputats perquè dipositen la papereta en l'urna)

El senyor vicepresident segon de les Corts:

Realitzada la votació, anem a fer l'escrutini.

(El senyor vicepresident segon procedix a l'escrutini)

El resultat de l'escrutini és: 9 vots a favor de la candidatura de Jesús Ros i 6 en blanc. Per tant, tot i tenint en compte que hi ha majoria absoluta, queda nomenat president de la comissió d'Hisenda Jesús Ros.

A continuació procedirem a l'elecció del vicepresident o vicepresidenta i secretari o secretària, d'acord amb el que estableix l'article 39. 3 del Reglament. Cada diputat escriurà un sol nom en la papereta i resultaran elegits, respectivament, vicepresident o vicepresidenta i secretari o secretària els qui per ordre correlatiu obtinguen el major nombre de vots.

Pel secretari es procedeix a la crida dels diputats i diputades.

(El senyor secretari primer crida les senyores diputades i els senyors diputats perquè dipositen la papereta en l'urna)

El senyor vicepresident segon de les Corts:

Realitzada la votació, anem a començar l'escrutini.

(El senyor vicepresident segon procedix a l'escrutini)

Conclós l'escrutini queda elegit vicepresident José Luis Ramírez, amb 6 vots, Mónica Lorente queda elegida secretària amb 5 vots, i 4 vots en blanc. Per tant, pregue als escollits que assumisquen la presidència. (Aplaudiments)

(La senyora diputada i els senyors diputats que han estat elegits ocupen el seu lloc en la Mesa de la comissió)

(Ocupa la presidència l'Il·lustre Diputat Senyor Jesús Ros Piles)

El senyor president:

Hem observat els companys de la Mesa i jo que els aplaudiments han estat tímids, però en eixe sentit tampoc hi ha cap de problema.

Espere que esta comissió es desenrotlle tal qual es desenrotllà estos quatre anys, que ha sigut amb un clima d'harmonia, de saber fer bé les coses, de treballar, de la discrepància que cal, si no seria molt avorrit. Que els mitjans de comunicació, que sempre ens acompanyen, seguisquen acompanyant-nos i que al final transmeten la idea, parle qui parle, que els comptes sempre estan quadrats, que això sempre és importantíssim. I sobretot els meus amics i amigues, que són noves i que s'incorporen a esta comissió, s'adonaran com, tenint un vicepresident com José Luis i una secretària com Mónica, ací val la pena treballar.

Gràcies a tots, i fins que ens donen faena. (Aplaudiments)

(S'alça la reunió a les 12 hores i 32 minuts)

