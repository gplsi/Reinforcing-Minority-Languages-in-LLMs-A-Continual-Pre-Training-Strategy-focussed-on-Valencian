Comissió de Medi Ambient realitzada el dia 9 de desembre de 2011. Comença la reunió a les 11 hores i 2 minuts. Presideix el diputat senyor Andrés Antonio Ballester Costa. Reunió número 4/i II.

El senyor president:

(Inoïble) . pasar lista, señor secretario.

(El secretari passa llista per tal de comprovar si hi ha quòrum)

El senyor president:

Proposició no de llei sobre la declaració del riu Algar com a parc natural, presentada pel Grup Parlamentari Compromís (RE número 7. 212, BOC número 32)

El senyor president:

El senyor Morera Català:

Moltes gràcies, senyor president.

Les Corts Valencianes són el reflex de la realitat i de la sobirania del poble valencià, però quan portem una iniciativa parlamentària que té el seu origen en un ajuntament tan important i tan emblemàtic com l’Ajuntament d’Altea, i que ha comptat amb el suport unànime de tots els grups municipals, doncs, el sentim doblement compenetrat, integrat en allò que és la relació entre Corts Valencians, territori i municipis, per a donar entrada a una iniciativa, que des del nostre punt de vista és molt important, i potser precursora d’algunes altres iniciatives que se poden desenvolupar al nostre territori amb efectes necessàriament positius.

Senyories, estem davant la cimera del canvi climàtic de Durban, i el canvi climàtic és una realitat a casa nostra. En eixe sentit, tot el que siga avançar amb mesures que hagen de vore en millorar el nostre entorn habitable i millorar la qualitat de vida dels nostres conciutadans seran unes mesures que els nostres ciutadans agrairan.

El que porte hui ací és una proposta –com vostés saben– que va ser aprovada per unanimitat per tot l’ajuntament, tots els grups municipals representants a l’Ajuntament d’Altea, el passat 31 de març d’enguany, de 2011. Tinc ací el debat, que se va produir en un ambient de molta cordialitat i positiu perquè posava fi, en l’àmbit municipal, a una reivindicació històrica –i ho he de dir– des de molts àmbits ciutadans, però també des del Bloc, que tinguérem una actuació inclús contenciosa administrativa, davant una pretensió d’articular un PAI en una zona inundable, el PAI dels rius de l’Algar, en la zona d’Altea. Afortunadament, va imperar el sentit comú i aquella agressió, des del nostre punt de vista al medi ambient, concretament en una zona inundable, doncs, no es va poder executar i ara ens trobem davant la possibilitat de recuperar i de posar en valor ecològic, ambiental, i en valor paisatgístic, i, ¿per què no? , turístic, una zona important del nostre territori. Turístic perquè els turistes que vénen a gaudir de les nostres platges o el nostre sol també volen gaudir del nostre territori, que és un territori viu i un territori molt agradable, i omplir i massificar el nostre territori d’asfalt no crec que siga el millor per a posar en valor el nostre territori; vénen a vore també paisatges emblemàtics i, concretament, el riu Algar és un d’eixos paisatges emblemàtics.

Per tant, també estem parlant d’economia, no només de medi ambient, no només de benestar, no només de paisatge, també d’economia, i d’economia que tots sabem que en les comarques del sud el principal motor en estos moments és el sector turístic, i, per tant, en un entorn habitable, és un R+D en allò que hauria de ser la nostra oferta turística. I més si tenim en compte que el riu Algar és un riu que naix en les muntanyes de la serra d’Aitana, de l’embassament de Guadalest i ens connecta, doncs, unes zones LIC, llocs d’interés comunitari, d’un gran valor ecològic.

I, en eixe sentit, podem fer una actuació d’un parc natural molt recomanable perquè ens permetria connectar uns LIC de la zona fràgil, la zona del riu d’Algar, les fonts de l’Algar, el riu Guadalest. En definitiva, podríem fer una cosa molt innovadora i molt positiva. Jo tinc ací la relació –me les ha facilitat el meu company Juan Ponce– de zones que podien connectar i la magnitud del que estem parlant que no ens situa només en el municipi d’Altea, màxim exponent d’esta proposta, sinó que ens connecta amb unes zones d’un altíssim valor ecològic i d’una fragilitat enorme.

En eixe sentit, fer un corredor mediterrani i no derivat de la declaració de parc natural seria un pas molt interessant i molt positiu. Crec que només ha fet una actuació en eixe sentit, com és el parc fluvial del riu Túria, i en aquest sentit seria una mesura que donaria un pas en la bona direcció, en la bona direcció com la que el dia 31 de març va donar l’Ajuntament d’Altea.

Per tant, el que els propose ací és que ratifiquem i donem pas el que en el seu dia va aprovar l’Ajuntament d’Altea. Hem de tindre en compte. i hui venint he escoltat les notícies que s’ha reobert el mercat tradicional de la cala de Finestrat, que saben vostés que van patir una barrancada amb la desgraciada mort d’un veí o dos –assenyala el president– i, per tant, els barrancs són llocs a tindre una consideració especial. I ací estem parlant del desballestament del riu Algar.

Per tant, és una zona inundable que, efectivament, té una mínima protecció. Nosaltres, el que podem fer –i jo els propose– és que instem la conselleria perquè se done cabuda i se tramite el que –torne a repetir– per unanimitat va demanar l’Ajuntament d’Altea. Instem la Conselleria d’Infraestructures, Territori i Medi Ambient –que era la denominació antiga quan se va aprovar esta proposta de resolució a l’ajuntament– perquè es declare parc natural del riu Algar. Les Corts també instem la conselleria competent a incloure en els propers pressupostos les partides pressupostàries necessàries. Jo ja sé que estem en una situació difícil i que estem en un (inintel·ligible) . de pressupostos, per tant estaria, fins i tot, disposat a, si tots els grups parlamentaris ho tenen a bé, consensuar. Perquè, efectivament, ara estem en un procés difícil, i tinc l’avís i tenim la contestació que fa la pròpia conselleria al propi ajuntament que no rebutgen esta iniciativa sinó que parlen de disponibilitat pressupostària.

Senyories, si tenim diners per a segons quines coses, també hem de tindre diners perquè esta execució es realitze. Nosaltres voldríem que se realitzara el més prompte possible, en el termini més breu possible, però, bé, estem disposats a fixar una data raonable perquè això siga una realitat.

I això és un poc el que venim a demanar, és a dir, que se done un pas positiu en la bona direcció, que se faça cas al que ha demanat l’Ajuntament d’Altea i que pugam eixir hui tots d’ací amb la satisfacció que hem donat un pas en la bona direcció pel nostre territori, per la ciutat d’Altea, pel medi ambient, per la nostra economia productiva i per la salvaguarda d’un espai que va estar amenaçat, i si hui, ací, aprovem una cosa diferent, podrem estar en vies d’aconseguir un nou parc natural per al conjunt del poble valencià i per al conjunt de la humanitat.

Moltes gràcies, senyor president.

El senyor president:

La senyora Albiol Guzmán:

Gràcies. Bon dia.

La proposició no de llei que es planteja és plenament recolzable i plenament raonable des del nostre punt de vista i, per això, des d’Esquerra Unida anem a votar a favor. Sabem que el riu Algar és una zona de gran valor ambiental, que n’hi ha hàbitats naturals que cal protegir i, a més, així ho vol el seu poble. I, per tant, jo entenc que en aquestes qüestions Les Corts, aquesta Comissió de Medi Ambient de Les Corts, no pot fer una altra cosa que respectar la voluntat d’aquest poble quan, a més, ha sigut aprovat per unanimitat de tots els grups polítics que n’hi ha l’ajuntament. No tindria ningun sentit, seria una falta de coherència molt gran que ací uns partits votaren una cosa diferent al que han votat el mateix partit en l’Ajuntament d’Altea. Per això, entenc que aquesta proposició no de llei ha d’eixir d’ací també aprovada per unanimitat perquè, al cap i a la fi, ja ha sigut aprovada per unanimitat en l’ajuntament.

De totes formes, sembla que el que hi ha darrere de tot açò són forts interessos urbanístics; de fet, aquesta zona sofrix una forta pressió antròpica en forma d’abocadors descontrolats, i, sobretot, el que n’hi ha són plantejaments urbanístics. De fet, Altea, en particular, i la Marina Baixa, en general, el que patixen són una fortíssima pressió urbanística que, des del nostre punt de vista, ja ha passat totes les línies roges. I també, en aquesta zona –ja comentava el senyor Morera– es va plantejar un PAI, Puentes de Algar, amb urbanització, amb camp de golf, amb port esportiu, amb milers de vivendes, un PAI que després de ser aprovat per la conselleria va ser tombat pel Tribunal Superior de Justícia. Per tant –com dic–, sembla que el que n’hi ha és algun interés urbanístic en tota aquesta zona. I a mi sí que m’agradaria també recalcar que cal tindre en compte la incoherència dels diferents grups parlamentaris, ¿no?

El Partit Popular, perquè Altea vol el parc –i així s’han sumat a la moció que es va presentar–, però resulta que la conselleria no els fa cas, tramiten un PAI, un PAI que després cau als tribunals. Cal recalcar que el Bloc demana a Altea el parc dels Algars, però uns quilòmetres riu amunt, a Callosa, doncs, està d’acord amb un macro PAI, que també serà una agressió brutal per a la serra de Bèrnia.

Per tant, des d’Esquerra Unida el que tenim molt clar és que el que cal és una protecció integral i no a trossets, no de trosset en trosset, sinó integral, perquè el que no se pot fer és permetre agressions ambientals en funció de les conveniències i d’altres incentius probablement inconfessables. No val protegir un lloc, desprotegir un altre, no val estar en contra d’un PAI a un poble, estar a favor d’un PAI o un altre, no val estar a favor de la protecció del riu Algar –com fa el Partit Popular– a l’ajuntament i estar en contra en la conselleria, cal ser molt més coherents i parlar de protecció integral. Tampoc val dir que ampliant la zona LIC, aquesta zona, n’hi ha prou, perquè no és cert; com tampoc val una declaració de parc natural si els criteris no són els adequats, pel que fa a les dimensions, i si no n’hi ha recursos suficients per a una gestió eficient. I, de fet, la gestió ha de posar per davant la preservació del medi ambient i no la seua posada en valor; de fet, la posada en valor ha d’estar en funció de la protecció i no a l’inrevés.

És a dir, sens dubte, des d’Esquerra Unida anem a votar favorablement aquesta proposició no de llei. Pensem que el riu Algar ha de ser declarat parc natural, però el que demanem també és coherència a tots els grups i que el mateix que es demana per al riu Algar se demane per a altres zones que són del mateix valor ambiental i cal gestionar amb uns criteris –com dic– integrals i no protegir un lloc, desprotegir a un altre, un PAI ací, no, i un PAI a l’altre costat, sí.

I res més. Com dic, votarem favorablement.

Gràcies.

El senyor president:

El senyor Verdú Monllor:

Gràcies, senyor president.

Bé, pràcticament crec que està tot dit. Jo, en qualsevol cas, ratificar –com estava dient la senyora Albiol– que tot açò arranca d’una problemàtica molt concreta a l’hora del creixement descontrolat de les pressions urbanístiques i d’un PAI molt concret en la població d’Altea. En general, no som partidaris que per a tractar de lluitar contra eixe abús urbanístic s’hagen de buscar les figures de parcs naturals o altres figures. Entenem que n’hi ha suficients elements com per a en un moment donat haver de o poder protegir este paratge de tot açò. Però, en este cas en concret, tractant–se del riu Algar i de tota esta zona, crec que es reunixen també tota una sèrie de condicionants més que suficients per a declarar–ho parc natural.

Efectivament, en l’Ajuntament d’Altea este punt es va aprovar per unanimitat, la qual cosa, doncs, nosaltres també entenem que són raons afegides encara perquè ací damunt, per unanimitat, tots els grups recolzem la mateixa iniciativa.

Poc més, sumar–me també al que estava dient la senyora Albiol. No només es tracta del cas de tot el municipi d’Altea, el riu Algar afecta molts més municipis i, al final, el que cal plantejar és una protecció integral de tot el que significa el corredor del riu.

Gràcies.

El senyor president:

La senyora García Santos:

El senyor president:

El senyor Morera Català:

Moltes gràcies, senyor president.

Jo la veritat és que me quede molt despagat, no m’esperava esta reacció del Grup Popular. No ho esperava, perquè esta proposta ve unànime. i amb els seus representants en el grup d’Altea.

També és cert que el representant de l’època, del Grup Popular, i actual alcalde, actual alcalde, el senyor Ortiz, es va manifestar en un sentit molt diferent al que vosté manifesta en estos moments.

Tinc ací l’acta literal i les declaracions del senyor Ortiz que estan en total contradicció amb el que vosté mos acaba d’assenyalar ara. Per tant, vostés estan. , no sé si per culpa de les seues divisions internes, estan danyant un objectiu fonamental que la ciutadania d’Altea i de tota la comarca estan reclamant. Jo no sé si els embolics del Partit Popular tenen res a vore amb tot açò, però estan fent un favor molt negatiu al que és una demanda, no ja de la zona, sinó del conjunt dels habitants de la comarca.

Vosté sap com jo, i vostés ho saben, que amb l’actual figura de protecció no és suficient. Però si acabem d’aprovar fa un mes un decret del govern valencià de mesures extraordinàries per a fer el que els done la gana amb el territori. Aleshores, què mos estan contant? Quina història mos estan contant ara ací que està perfectament aprovat? Si los proyectos estratégicos. Si ara vostés els donara per muntar en mig del riu Algar el Circo Price, el muntarien! És que és aixina de lamentable la normativa urbanística que vostés estan impulsant a casa nostra.

Si per culpa d’eixe barbàrie urbanística i d’especulació en el territori hem venut la CAM per un euro, senyories. Què mos estan contant perfectament d’això? Si vostés han portat al desastre el nostre sector financer i l’economia productiva. I acaben d’aprovar un decret que poden fer proyectos estratégicos on els done la santa gana.

Això sí, si tingueren parc natural, no ho podrien fer, o no ho podrien fer tan fàcilment, perquè vostés han limitat les garanties ambientals per a la instal·lació de qualsevol tipus d’activitat. Però en un parc natural és més difícil i tindrien vostés més dificultats.

Per tant, l’amenaça que té la zona del riu Algar, si vostés no aproven el que hem portat ací de relació amb tots els grups municipals. , doncs vostés estan posant altra vegada en risc una zona ambientalment importantíssima de la zona.

Jo vullc agrair als grups Socialista i d’Esquerra Unida el seu suport a este suport que és obvi i que és un suport que ja se té en l’ajuntament.

És fals el que acaba de dir vosté. El riu Algar està connectant quatre zones LIC, el LIC 74, el LIC 73, el LIC 77 i el LIC 75 i 72, –zona lloc d’interés comunitari– i les ZEPA 22, 33 i 25. Per tant, el que se pot fer ací és posar en valor un recurs natural amenaçat, víctima d’algunes actuacions molt negatives, alguna pedrera que n’hi ha per allí, i és connectar totes estes zones d’interés comunitari amb un riu, el riu Guadalest, i el riu Algar. Si el projecte és molt bonic, és molt ambiciós!

Diu que no n’hi han diners. És que mos ho va contestar la conselleria aixina: «No tenim un duro», diu. Però per a donar–los als senyors Sergio García i Carlos Fabra, que eixos sí són del sector del seu partit que els donen suport, tres milions i mig d’euros en el Màsters Golf Castelló?

És a dir, que el Màsters Golf Castelló per a un cap de setmana sí que té tres milions i mig d’euros i per a posar en marxa i en valor tota una actuació beneficiosa, inclús per al sector turístic, no n’hi ha un duro. Però, açò, quina vergonya és? Açò, quina vergonya és? Què mos estan contant?

Vostés estan anant en contra del que ha dit l’Ajuntament d’Altea i estan enfrontats al que és el president del Partit Popular d’Alacant. Sembla que estan ahí intentant arreglar els seus embolics, però els seus embolics se’ls arreglen vostés en sa casa. Però ací al que hem vingut és a defensar els interessos del poble valencià.

I els interessos del poble d’Altea i del conjunt de pobles implicats en el que és la serra de Bèrnia és que açò se connecte bé, se faça un parc natural, se pose en valor el territori i s’acabe amb l’amenaça que, per desgràcia, ha patit el nostre territori, víctima d’unes actuacions especulatives en el territori.

Si això no ho fem, estarem incorrent en els mateixos errors que mos han portat a este desastre econòmic, social i ambiental. Perquè vosté sap com jo que amb el decretet que van aprovar l’altre dia poden fer el que els done la gana en el llit del riu Algar, i la protecció que en estos moments té per la llei d’aigües i el catàleg de zones humides serà totalment insuficient.

Jo els demane que rectifiquen, que s’ho pensen, que facen cas al que ha dit l’Ajuntament d’Altea i tots els pobles veïns i que facen cas al que en estos moments s’està debatent, no només ací, sinó en Durban, que s’està parlant del canvi climàtic. I si donarem un pas en eixa direcció, segurament, seria la direcció correcta. Però vostés van al contrari, al desastre, a l’especulació, a l’embolic i a no protegir i posar en valor una zona d’alt valor ambiental que tenim a casa nostra.

El senyor president:

La senyora García Santos:

El Ayuntamiento de Altea hace lo que tiene que hacer, y bien hecho está, porque es normal que él luche por esto. Pero la conselleria si, con datos técnicos objetivos, considera que no, es normal que lo rechace, da igual el color político. O, ¿qué pasa, que si vota uno del Partido Popular, entonces, ya todo el mundo del partido… ? No, es que él lo considera, pero luego vienen los datos técnicos, que les da igual el color político. Daría igual que fuese un grupo de gobierno del PSOE, que de Compromís, que de lo que sea.

El senyor president:

(S’alça la reunió a les 11 hores i 30 minuts)

