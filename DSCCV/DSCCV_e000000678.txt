Comissió d'estudi sobre la possibilitat d'una reforma àmplia de l'Estatut d'Autonomia de la Comunitat Valenciana per a adequar-lo a les necessitats actuals realitzada el dia 16 d'octubre de 2014. Comença la reunió a les 15 hores i 17 minuts. Presideix el diputat senyor Rafael Maluenda Verdú. Reunió número 2.

El senyor president:

(Inoïble per raons tècniques) … de l'Estatut d'autonomia de la Comunitat Valenciana per a adequar-lo a les necessitats actuals.

Agraïm la presència d'un secretari accidental, en este cas és l'il·lustre diputat senyor Vicente Betoret a qui preguem comprove el quòrum.

(El secretari passa llista per tal de comprovar si hi ha quòrum)

Moltes gràcies, senyor secretari.

Designació de la ponència en compliment de la Resolució 408/VIII i del pla de treball de la comissió

El senyor president:

Com les seues senyories saben, l'únic punt que estava previst per a hui era la designació de la ponència en compliment del que diu la Resolució 408/VIII del ple per la qual es va crear esta comissió, i atenent els passos que marca el pla de treball que també vam aprovar en el seu dia.

Es va recordar a tots els grups parlamentaris la convocatòria de la comissió per a hui i també el sentit d'esta perquè pogueren exercir el seu dret a presentar, si així ho estimaven, propostes de ponència; tan sols el Grup Parlamentari Popular ha presentat un escrit, registre d'entrada 96. 981, en el que fa una proposta concreta en les persones de l'il·lustre senyor Jorge Bellver Casaña i de l'il·lustre senyor Rubén Ibáñez Bordonau.

Si el Grup Popular vol manifestar alguna cosa al respecte, té la paraula el senyor Bellver.

El senyor Bellver Casaña:

Moltes gràcies, senyor president.

I breument dir que, desgraciadament, i una vegada més, hem de constatar la falta de respecte per part dels grups de l'oposició a una comissió que -com saben- es va constituir amb l'objectiu de poder arribar a acords en matèria de regeneració democràtica, es va constituir aprovant un pla de treball i, immediatament, propostes de debat per a poder portar endavant entre tots els grups parlamentaris però -com ja vaig dir en el seu dia-, desgraciadament, a l'oposició li molesta molt esta ponència, li molesta molt debatre amb el Partit Popular qüestions relatives a regeneració democràtica.

Jo he mantingut, i el meu grup ha mantingut fins al final la voluntat de poder debatre amb els grups de l'oposició, ha mantingut fins al final l'esperança que els grups de l'oposició es tornaren a incorporar a esta comissió, i ha mantingut fins al final l'esperança que, almenys, nomenarien ponents a l'hora de poder arribar a un dictamen per part d'esta ponència però, per desgràcia, els grups de l'oposició han mantingut fins al final esta falta de respecte i esta por a debatre en la que és, en este cas, la representació del poble valencià, la casa de la paraula.

I per tant, una vegada més, dir que lamente profundament que no siga possible en les Corts Valencianes poder portar endavant debats seriosos i debats coherents respecte a esta qüestió.

Res més i moltes gràcies.

El senyor president:

Moltes gràcies, senyor Bellver.

Doncs, bé, si els pareix, passem a votar la proposta del Grup Parlamentari Popular i la presidència vol advertir o recordar -millor dit- que la ponència s'autoconvoca, una volta nombrada, i que les seues reunions han d'estar assistides pel lletrat de la comissió, i una volta es tinga una proposta de dictamen que ha de traslladar-se a la comissió i s'haja presentat per registre doncs convocarem immediatament la comissió perquè prenga la determinació que corresponga.

En este cas, sotmetem a votació la proposta que per escrit ha fet el Grup Parlamentari Popular i a la qual ja mos hem referit. ¿Vots a favor? , gràcies. Per unanimitat queda aprovada la ponència integrada per l'il·lustre senyor Jorge Bellver Casaña i l'il·lustre senyor Rubén Ibáñez Bordonau.

Senyories, moltes gràcies per la seua col·laboració i s'alça la sessió.

(S'alça la reunió a les 15 hores i 22 minuts)

