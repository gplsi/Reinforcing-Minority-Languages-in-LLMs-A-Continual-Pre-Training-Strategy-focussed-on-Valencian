Comissió de Coordinació, Organització i Règim de les Institucions de La Generalitat realitzada el dia 28 de juny de 2007. Comença la reunió a les 17 hores i 22 minuts. Presideix el vicepresident primer de Les Corts, senyor José Cholbi Diego. Reunió número 1.

Sessió constitutiva de la Comissió de Coordinació, Organització i Règim de les Institucions de La Generalitat

El senyor vicepresident primer:

La Mesa de Les Corts, en escrits registre d'entrada 406, 413 i 431, ha tingut coneixement de l'adscripció a aquesta comissió de les il·lustres diputades i diputats:

Grup Parlamentari Esquerra Unida-Bloc-Verds-Izquierda Republicana: Compromís: Mireia Mollà.

Ara, el punt dos, es procedix a l'elecció de la mesa de la comissió, de conformitat amb el que establix l'article 41 del Reglament de Les Corts, el text del qual és el següent:

«Les comissions, amb les excepcions que s'establixen en este reglament, elegiran, entre els membres d'estes, una mesa composta per un president o presidenta, un vicepresident o vicepresidenta i un secretari o secretària.

»2. Per a l'elecció del president o presidenta, cada diputat o diputada escriurà un sol nom en la papereta i resultarà elegit qui obtinga el vot de la majoria absoluta dels membres de la comissió. Si ningú no obtinguera en la primera votació la susdita majoria, es repetirà l'elecció entre els dos que tinguen assolits els majors resultats i quedarà elegit qui obtinga més vots.

»3. El vicepresident o vicepresidenta i secretari o secretària s'elegiran simultàniament. Cada diputat escriurà un sol nom en la papereta i resultaran elegits, respectivament, vicepresident o vicepresidenta i secretari o secretària els qui per ordre correlatiu obtinguen el major nombre de vots.

»4. En cas d'empat, en qualsevol d'estes votacions, sense perjuí del que hi ha establert en l'apartat 2 a l'efecte de la majoria absoluta, es resoldrà a favor del candidat que pertanya a la llista electoral més votada».

Es procedirà seguidament a l'elecció del president o presidenta de la comissió, d'acord amb el que establix l'article 41. 2 del Reglament de Les Corts.

Pel secretari es procedirà a la crida dels diputats i diputades.

El senyor secretari segon:

Moltes gràcies, senyor president.

El senyor vicepresident primer:

Perdó, un moment. Jo he anat a pressa per dos motius fonamentals: un, perquè esta presidència és plenament conscient que vostés el reglament se'l coneixen a la perfecció; i segon, que anava a pressa perquè acabaren vostés abans, perquè sé les múltiples activitats i responsabilitats que tenen a la societat civil.

Moltes gràcies.

El senyor secretari segon:

Moltes gràcies, senyor president.

Una vegada verificat el quòrum d'esta comissió, procedim a fer una crida personal perquè passen els senyors diputats a procedir a la votació del president.

(El senyor secretari segon crida per ordre alfabètic les diputades i els diputats perquè depositen la papereta en l'urna)

El senyor vicepresident primer:

Senyories, passem a l'escrutini.

(El senyor vicepresident primer fa l'escrutini)

Escrutini, per favor, senyor secretari.

El senyor secretari segon:

Sí, senyor president.

8 vots a favor del senyor Rafael Maluenda i 7 vots en blanc.

El senyor vicepresident primer:

D'acord amb els resultats que ha donat el senyor secretari, ja estan fets públics els resultats.

Finalitzades les votacions, el president proclamarà els resultats i els noms de qui han estat elegits president o presidenta -per tant, el senyor Rafael Maluenda Verdú-, el vicepresident o vicepresidenta i secretari o secretària de la mesa de la comissió, i els invitarà a ocupar el lloc en la Mesa i declararà constituïda la comissió.

El senyor secretari segon:

(El senyor secretari segon crida per ordre alfabètic les diputades i els diputats perquè depositen la papereta en l'urna)

(El senyor vicepresident primer fa l'escrutini)

El senyor vicepresident primer:

Senyor secretari, és tan amable de dir-nos el resultat?

El senyor secretari segon:

Moltes gràcies, senyor president.

La senyora Herminia Palomar ha obtingut 8 vots; la senyora Consuelo Catalá 6 vots i 1 vot en blanc.

El senyor vicepresident primer:

Per tant, queda.

(S'interromp la gravació)

(Les senyores diputades i el senyor diputat que han sigut elegits ocupen els seus llocs)

(Ocupa la presidència el senyor Rafael Maluenda Verdú)

El senyor president:

Saben que el president no s'acovardix perquè hi haja molta faena, i conec moltes de les senyories que estan en esta comissió que ja han estat en anteriors legislatures, i estan en la mateixa línia de treballar, treballar i treballar.

Pense que la representació que hi ha, tant en la vicepresidència com en la secretaria, és molt bona per a la Mesa de la comissió, van a ajudar molt la presidència a poder superar-se i que astò funcione bé.

Per tant, fer una crida perquè, des de la llibertat que cada grup parlamentari té, presenten moltes iniciatives i que la Mesa de Les Corts envie a esta comissió per tal que puguem tindre una tasca tan important com la que hem tingut en la passada legislatura.

Moltíssimes gràcies. Enhorabona a tots, i continuarem treballant.

(Aplaudiments)

(S'alça la reunió a les 17 hores i 29 minuts)

