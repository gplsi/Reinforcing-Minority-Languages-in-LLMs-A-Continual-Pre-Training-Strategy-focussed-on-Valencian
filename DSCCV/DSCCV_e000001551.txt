Comissió de Política Social i Ocupació realitzada el dia 30 de juny de 2011. Comença la reunió a les 11 hores i 23 minuts. Presideix el vicepresident primer de Les Corts, senyor Alejandro Font de Mora Turón. Reunió número 1.

Sessió constitutiva de la Comissió de Política Social i Ocupació

El senyor vicepresident primer:

Senyories, anem a procedir a la constitució de la Comissió de Política Social i Ocupació. En primer lloc, se farà la comprovació de quòrum per part de la senyora secretària.

(La secretària segona passa llista per tal de comprovar si hi ha quòrum)

El senyor vicepresident primer:

Molt bé. Moltes gràcies.

Havent quòrum, anem a procedir a l'elecció de la presidència de la comissió. Tots vostés tenen les paperetes i a continuació se farà la crida per la senyora secretària per a procedir a la votació, com dic, de la presidència de la comissió.

(La secretària segona crida per ordre alfabètic les diputades i els diputats perquè depositen la papereta en l'urna)

El senyor vicepresident primer:

Moltes gràcies.

Procedim a l'escrutini.

(El vicepresident primer fa l'escrutini)

El resultat és: 8 vots Mònica Oltra i 7 vots en blanc.

A continuació procedirem a l'elecció de la vicepresidència i la secretaria pel mateix procediment.

(La secretària segona crida per ordre alfabètic les diputades i els diputats perquè depositen la papereta en l'urna)

El senyor vicepresident primer:

Procedim a l'escrutini.

(El vicepresident primer fa l'escrutini)

Yolanda García, 5 vots; Ángela Barceló, 4 vots; en blanc, 6 vots. Per tant, la presidència de la comissió correspon a la senyora diputada Mònica Oltra, la vicepresidència a Yolanda García i la secretaria a Àngela Barceló. Per tant, enhorabona.

(Aplaudiments)

Poden ocupar els seus setials.

(Les diputades que han sigut elegides ocupen els seus llocs)

(Ocupa la presidència la senyora Mónica Oltra Jarque)

La senyora presidenta:

En primer lloc, moltíssimes gràcies, senyories, per esta responsabilitat que ens han atorgat a tots els membres d'esta mesa; a més, totes dones llevat del lletrat,

(rialles)

; vull dir, els que acabem de votar. I, per tant, donar les gràcies en nom de les tres pel suport d'esta comissió.

També a mi m'agradaria ressaltar que esta és una comissió molt important, al meu entendre o almenys com jo entenc la política, perquè és la comissió que fa referència a les polítiques socials i a l'ocupació i, per tant, s'ocupa de moltes situacions que moltes vegades són invisibles d'esta gent que no ix en les primeres planes dels diaris però que té vides moltes vegades desgraciades. Recordem que a la nostra comunitat n'hi ha molta gent que en este moment ho està passant molt mal degut a la crisi i que és la nostra responsabilitat que des de la política se donen respostes de millorar la qualitat de vida i que eixes persones isquen de la invisibilitat.

Per tant, crec que, si més no, esta pot ser que siga la comissió més important en esta legislatura d'estes Corts. I espere poder estar a l'altura d'eixa responsabilitat, les tres a què ens haveu donat la confiança, i també que tota la comissió estiga a l'altura que les circumstàncies difícils en este moment reclamen.

Moltíssimes gràcies i a treballar.

(S'alça la reunió a les 11 hores i 34 minuts)

