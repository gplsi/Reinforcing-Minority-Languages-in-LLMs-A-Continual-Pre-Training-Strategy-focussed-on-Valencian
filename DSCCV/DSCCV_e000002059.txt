Comissió de Peticions realitzada el dia 13 de desembre de 2022. Comença la reunió a les 11 hores i 51 minuts. Presideix el president de les Corts Valencianes, senyor Enric Morera i Català. Reunió número 12.

El senyor president:

Molt bon dia, senyories.

Anem a donar inici a la Comissió de Peticions, la reunió número 12 de la present legislatura, 13 de desembre del 2022.

Senyories, s'obri la sessió. (El president colpeja amb la maceta)

En primer lloc, el secretari segon comprovarà el quòrum d'esta comissió. Quan vosté vullga.

(El secretari segon passa llista per tal de comprovar si hi ha quòrum)

Doncs, senyories, anem a passar al primer punt de l'ordre del dia, que és la lectura i aprovació, si escau, de l'acta de la reunió anterior. Tenen en les seues carpetes l'acta i, si no hi ha paraules per a millorar o canviar alguna de les qüestions, la donaríem per aprovada. Sí? S'aprova? L'aprovem.

Tramitació ordinària de documents tramesos a la comissió

El senyor president:

Passarem al segon punt de l'ordre del dia, que és la tramitació ordinària de documents remesos a la Comissió de Peticions.

La Mesa de les Corts Valencianes, reunida els passats dies 28 de setembre i 22 de novembre, ha tingut coneixement dels següents escrits:

Escrit registre d'entrada 60. 678, presentat pel senyor Juan Esquembre, afectat per la declaració d'inconstitucionalitat de la suspensió dels terminis i pròrrogues per a exercir l'expropiació pagada pels propietaris d'immobles afectats pel pla general d'ordenació urbana.

Hem tingut també l'escrit registre d'entrada 63. 093, presentat pel senyor Daniel Peña Jordana, amb què sol·licita que es resolga la situació de milers de consumidors i usuaris afectats pels defectes de fabricació de nombrosos vehicles de dièsel.

Respecte a aquestes peticions i en compliment d'allò que hi ha previst en el reglament i en la resolució de presidència de caràcter general número 7 de la present legislatura sobre la tramitació dels peticions presentades davant les Corts Valencianes, acusàrem la recepció dels respectius escrits i obrim un termini de quinze dies, des de hui, perquè els grups parlamentaris presenten propostes de tramitació de les esmentades peticions. Com que el període ordinari de sessions acaba el 30 de desembre, el termini continuarà en encetar-se el primer període ordinari de sessions de l'any 2023.

Els recorde que, segons l'apartat tercer de la resolució 7 de la present legislatura, aquestes propostes podran ser: la remissió de la petició a l'administració competent i que emeta un informe o trametre la petició al Síndic de Greuges o Defensor del Poble o enviar l'escrit a una altra comissió, l'adopció d'una resolució en relació de la petició, igualment es podrà posar en coneixement de les persones peticionaris i, per últim, arxivar o inadmetre la petició. Les diferents propostes seran debatudes i acordades en la pròxima sessió de la comissió.

Propostes de tramitació de peticions en curs. Debat i votacions

El senyor president:

Passarem, senyories, al tercer punt de l'ordre del dia, que és aprovació i, si escau…, de les propostes de tramitació de les peticions admeses per la comissió. Les propostes de tramitació de les peticions admeses a tràmit en la reunió del 24 de maig són les següents:

Registre d'entrada 52. 524, presentat pel senyor Eduardo Cuñat Forte, en representació de la plataforma de veïns del nucli antic de Xàtiva, Cas Antic Digne i Viu, en què sol·licita comparéixer davant la Comissió de Peticions a fi d'exposar la problemàtica continuada que patixen, en relació a la xarxa de distribució d'aigües potables i desaigües d'aquesta ciutat. Hi ha un registre d'entrada, 56. 215, del Grup Parlamentari Unides Podem, de compareixença davant la Comissió de Peticions; un registre també del Grup Parlamentari Compromís, 56. 273, perquè el peticionari, el senyor Eduardo Cuñat Forte, comparega a la Comissió de Peticions; i també un registre del Grup Parlamentari Popular, 56. 522 per a avalar la compareixença davant la Comissió de Peticions; i un registre del Grup Parlamentari Vox Comunidad Valenciana per a demanar la compareixença en la Comissió de Peticions.

Com els diversos grups han proposat la tramitació, proposem la compareixença i procedim a votar la compareixença en la pròxima sessió del senyor Eduardo Cuñat Forte. Senyories, anem a passar a votació. ¿Vots a favor de la compareixença del senyor Eduardo Cuñat Forte, en representació de la plataforma de veïns del nucli antic de Xàtiva, Casc Antic Digne? Vots a favor? 7 vots a favor. Abstencions? 2 abstencions del Grup Parlamentari Socialista. I vots en contra? Cap. Per tant, s'admet la compareixença del senyor Eduardo Cuñat Forte.

Passarem, senyories, al següent punt de l'ordre del dia, que és la següent petició de tramitació, registre d'entrada 52. 553, presentat pel president de l'associació Funció Administrativa en Sanitat Pública, amb què sol·licita la col·laboració de la Comissió de Peticions perquè, en seu parlamentària, es clarifiquen determinades problemàtiques que afecten al personal d'aquest sector. Tenim escrits tant del Grup Parlamentari Unides Podem com del Grup Parlamentari Compromís… El Grup Parlamentari Unides Podem presenta una proposta de resolució; el Grup Parlamentari Compromís proposa que siga tramés a la Conselleria de Sanitat i Salut Pública; el Grup Parlamentari Popular, que comparega davant la Comissió de Peticions; i el Grup Parlamentari Vox Comunidad Valenciana, compareixença davant la Comissió de Peticions.

Com que hi ha diverses propostes i, en compliment de la resolució 7, encetem les votacions per a les propostes de compareixença; si s'accepta la compareixença, decauen la resta de peticions i, si s'aprova, se substanciarà en la pròxima reunió. Votem ara, senyories, les peticions del Grup Parlamentari Popular i del Grup Parlamentari Vox per a admetre la compareixença del president de l'associació Funció Administrativa en Sanitat Pública. Vots a favor? Grup Parlamentari Popular, Vox i Ciudadanos. Vots en contra? Grups parlamentaris Socialista, Compromís i Unides Podem. Per tant, no és acceptada la compareixença.

Per tant, com no s'ha aprovat, passarem a la proposta del Grup Parlamentari Compromís per a trametre la petició a la Conselleria de Sanitat Universal i Salut Pública, que emetrà un informe, com és habitual, en el termini d'un mes. Vots a favor de traslladar la petició a la Conselleria de Sanitat Universal i Salut Pública? Vots a favor? Compromís, Socialista i Unides Podem. Abstencions? Grup Parlamentari Popular. Vots en contra? Grup Ciudadanos i Vox Comunidad Valenciana. Senyories, per tant, s'aprova la iniciativa i se suspén la tramitació de la petició fins rebre l'informe. (Veus) Sí?

La senyora Blanes León:

No, nosaltres demanem que sí que es vote la moció perquè entenem que no són incompatibles els dos tràmits i que sí que demanem el posicionament, tal com arreplega la resolució, d'aquesta comissió; perquè pensem que no tenen una incompatibilitat el que es trameta a la conselleria i, al mateix temps, es posicione la comissió.

El senyor president:

Nosaltres ens emparem en la resolució de presidència de caràcter general. (Veus)

Entenem, des de la presidència, que el normal és que, sense oposar-nos a la pretensió que vosté planteja, esperem a rebre l'informe de la mateixa conselleria i, en funció d'això, esta comissió decidirà el que estime oportú. Però no és incompatible, però esperem-nos a rebre l'informe i, a partir d'eixe informe, crec que tindrem més elements de juí per a poder decidir quin és el tràmit a seguir.

La senyora Blanes León:

Des del meu grup parlamentari, demanem, si això és així, que es faça un informe de la resolució dient que no es pot tramitar la moció mentre no estiga l'informe. Perquè, llegint la resolució de la Comissió de Peticions, no entenem que no puga fer-se, que no puga debatre's, sent una de les possibles tramitacions que se li poden donar a les peticions d'aquesta comissió.

Podem entendre que les compareixences tenen prioritat o tenen prelació, però no així poder fer un debat i poder tindre un posicionament de la comissió.

El senyor president:

Senyoria, efectivament hi ha potser un buit respecte al que és la tramitació de documents i quan els debats i tal, però la mesa entén per unanimitat que, una vegada que hem votat la demanda d'un informe a la conselleria competent, el més lògic és que puguem fer el debat en el coneixement de major causa, tenint en compte esta informació, tenint en compte que tenen un mes per a contestar-nos, d'acord amb el que acabem d'aprovar. Per tant, en la pròxima reunió de la Comissió de Peticions hi haurà un punt per a debatre la qüestió que vosté assenyala en més plenitud perquè tindrem la posició del mateix òrgan de la conselleria.

Senyories, continuarem ara amb el registre d'entrada 54. 023, presentada per la senyora María Pérez Company, sobre el compliment de la Carta de drets socials valenciana en relació a la discriminació per raó de sexe.

Tenim sobre esta petició quatre fixacions de posició dels grup parlamentari: una del Grup Parlamentari Unides Podem per a tramesa a l'administració competent; una altra del Grup Parlamentari Compromís transmesa a la Conselleria de Justícia, Interior i Administració Pública, que és la competent; una altra del Grup Parlamentari Popular, que és compareixença davant la Comissió de Peticions, i una altra del Grup Parlamentari Vox Comunidad Valenciana, que és compareixença davant la Comissió de Peticions.

Senyories, com en l'anterior cas, com tenim diverses propostes, en compliment de la Resolució 7 de la present legislatura, encetarem les votacions sobre les propostes de compareixença. Si s'accepta la compareixença, decauen la resta de peticions; si s'aprova, se substanciarà en la pròxima reunió.

Per tant, anem a votar ara les propostes del Grup Parlamentari Popular i del Grup Parlamentari Vox Comunidad Valenciana sobre la compareixença de la peticionària. Vots a favor de la compareixença de la senyora María Pérez Company? Vots a favor del Grup Parlamentari Popular i Grup Parlamentari Vox Comunidad Valenciana. Abstencions? Grup Parlamentari Ciudadanos. Vots en contra? Grup Parlamentari Socialista, Compromís i Unides Podem. Per tant, decau la petició de compareixença davant la Comissió de Peticions.

I com no s'ha aprovat la compareixença, doncs passem a votar les propostes dels grups parlamentaris Compromís i Unides Podem de trametre la petició a la Conselleria de Justícia, Interior i Administració Pública perquè emeta un informe, com és habitual en un mes. Vots a favor de traslladar la petició a la Conselleria de Justícia, Interior i Administració Pública? Grup Socialista, Compromís i Unides Podem. Abstencions? grup Popular i Ciudadanos. En contra? Grup Parlamentari Vox. L'enviarem a l'administració perquè envie un informe.

Passem, senyories, a les propostes de tramitació de peticions admeses a tràmit en la reunió del 14 de juny de 2022, escrit registre d'entrada 55. 436, presentada per la senyora Svetlana Simanovskaia Marchenko, sobre la gestió i administració del patrimoni públic de titularitat de l'Ajuntament d'Alacant.

Sobre este escrit el Grup Parlamentari Unides Podem demana que siga tramés a l'administració competent. Con que el grup parlamentari no ha indicat quina és l'administració competent, en aquest cas la petició s'entén que és a l'Ajuntament d'Alacant. Per tant, la proposta es sol·licitar l'informe en el termini d'un mes.

Eixa és la proposta que anem a votar ara, d'acord amb, vista la petició, el que ha demanat el Grup Parlamentari Unides Podem. Vots a favor de la tramesa a l'Ajuntament d'Alacant? Grup Socialista, Grup Compromís, Grup Unides Podem. En contra? Grup Popular i Grup Vox. I l'abstenció? Grup Parlamentari Ciudadanos. Es transmetrà a l'administració competent, que és l'Ajuntament d'Alacant.

Tenim un altre escrit de la mateixa senyora Svetlana Simanovskaia Marchenko sobre l'agilització dels llançaments judicials. Ha sigut retirada. Com l'única proposta de tramitació s'ha retirat, considerem arxivada esta petició pel que fa a la Comissió de Peticions.

La senyora Mezquita Juan:

El senyor president:

La senyora Mezquita Juan:

Tenim presentat un escrit en què retirem la compareixença a petició de la pròpia interessada, però, perquè no es tanque l'expedient, demanàvem a la vegada en el mateix escrit, que és registre d'entrada 63. 890, que es remetera a la comissió parlamentària competent en la matèria.

El senyor president:

Ah! , aleshores no és només la retirada, sinó el trasllat a la comissió competent. Tindrem l'escrit. (Veus) És que això li correspondria a la pròpia peticionària, entenc jo, no? , que ho enviara a la comissió respectiva. O, en tot cas, voten vostés. (Veus i pausa)

L'escrit de compareixença… Aleshores, hauríem de passar a votació? Per tant, de la mateixa manera que el Grup Parlamentari Popular, d'acord amb la petició, ha retirat la petició de compareixença de la pròpia peticionària, el Grup Parlamentari Popular sol·licita que este escrit siga enviat a la comissió competent, que no sé en estos moments quina serà, però ja… Justícia i Interior.

Doncs anem a votar la petició del Grup Parlamentari Popular d'enviar este escrit a la comissió. Però, clar, seria en nom del Grup Parlamentari Popular.

La senyora Mezquita Juan:

Sí, m'explique un poc.

Nosaltres vam fer la sol·licitud de compareixença perquè de l'escrit de la peticionària se desprenia que ella volia contar la seua problemàtica. En fer la compareixença es veu que li va arribar a ella la notificació que des del grup Popular li havíem proposat que compareguera, però ella va justificar que és una persona molt major i que no estava per a desplaçar-se. Aleshores en l'escrit que li he comentat, que es el registre, li ho torne a repetir per si de cas, registre d'entrada 63. 890, el que fem és substituir, en lloc que comparega, perquè no es tanque l'expedient, el que li donem és la possibilitat que es puga debatre en la comissió corresponent.

Molt bé. Doncs anem a votar esta petició. Vots a favor que este escrit se puga debatre en la comissió competent? Grup Parlamentari Popular i Grup Parlamentari Vox. En contra? Grup Parlamentari Socialista, Grup Parlamentari Compromís i Unides Podem. I abstencions? Grup Parlamentari Ciudadanos. Per tant, no s'enviarà a la comissió competent.

El senyor president:

Passarem ara a l'escrit registre d'entrada número 55. 448, presentada pel senyor Luis Vicente Zaragozá Jareño, sobre cotització de la Seguretat Social i reconeixement del temps de durada de les beques.

Sobre esta petició n'hi ha un escrit, del Grup Parlamentari Unides Podem, demanant que es trasllade a l'administració competent; un altre escrit del Grup Parlamentari Popular sol·licitant la compareixença de la Comissió de Peticions.

D'acord amb la Resolució 7, encetarem les votacions per a, en primer lloc, sol·licitar la proposta de compareixença. Si s'accepta la compareixença, decauen la resta de peticions; si s'aprova, se substanciarà en la pròxima reunió.

Senyories, votem ara la sol·licitud de compareixença que demana el Grup Parlamentari Popular. Vots a favor? Grup Parlamentari Popular. Vots en contra? Socialista, Unides Podem, Compromís. Abstenció? Vox i Ciudadanos. Per tant, no s'accepta la compareixença.

I, per tant, anem a votar la proposta del Grup Parlamentari Unides Podem de trametre la petició a l'administració competent. Vots a favor de traslladar esta petició a l'administració competent? Grup Socialista, Compromís i Unides Podem. En contra? Abstencions? La resta de grups: Grup Popular, Ciudadanos i Vox. (Veus) Doncs l'administració competentment a qui…, a Unides Podem. Quina és l'administració competent?

La senyora Blanes León:

Nosaltres entenem que ací la competència pot ser o el ministeri de seguretat social, treball i educació, entre estes tres administracions estan les competències.

El senyor president:

Sí, són competències de l'estat.

La senyora Blanes León:

Sí, exacte.

El senyor president:

Doncs que quede en acta i s'enviarà la petició d'este ciutadà per a donar compliment al seu treball.

I ja, finalment, senyories, s'ha presentat un escrit del senyor Manuel Berna Pérez i l'escrit que hem rebut per part de la conselleria d'agricultura per a conèixer l'informe en relació amb la petició del senyor Manuel Berna Pérez.

Tenen a la seua disposició l'informe de la Conselleria d'Agricultura, Desenvolupament Rural, Emergència Climàtica i Transició Ecològica. No s'ha rebut l'informe de l'Ajuntament de Picassent, sol·licitat el passat 5 d'abril. En conseqüència, obrim de bell nou un termini de 15 dies perquè els grups parlamentaris presenten propostes de tramitació, a la vista de la nova documentació sobre esta qüestió.

Tramitació ordinària de documents

El senyor president:

I havent esgotat l'ordre del dia, senyories, la reunió és closa. D'acord?

Moltes gràcies, senyories.

És closa la sessió. (El president colpeja amb la maceta)

(S'alça la reunió a les 12 hores i 17 minuts)

