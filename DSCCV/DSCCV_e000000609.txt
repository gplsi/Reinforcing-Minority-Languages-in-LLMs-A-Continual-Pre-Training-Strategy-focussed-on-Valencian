Comissió d'Economia, Pressupostos i Hisenda realitzada el dia 27 de setembre de 2007. Comença la reunió a les 11 hores. Presideix el diputat senyor Jesús Ros Piles. Reunió número 2.

Informe-declaració sobre la regularitat de les comptabilitats electorals derivades de les eleccions a Corts Valencianes de 27 de maig de 2007, elaborat per la Sindicatura de Comptes (RE número 1. 183, BOC número 9)

El senyor president:

(La comissió no s'ha pogut gravar per problemes tècnics. Tot seguit reproduïm l'acta)

«A les 11:00 hores es reuneixen a la sala de comissions del Palau de Les Corts els diputats i les diputades més amunt esmentats, membres de la comissió d'Economia, Pressupostos i hisenda, sota la presidència del senyor Jesús Ros Piles.

En primer lloc, el secretari en funcions, el senyor Ricardo Martínez Rodríguez, passa llista d'assistència i comprova l'existència de quòrum. Es ret compte de les substitucions següents, només a l'efecte d'aquesta reunió: el senyor Ricardo Martínez Rodríguez substitueix la senyora Ángela María Barceló Martorell, la senyora Dolores Botella Arbona el senyor Salvador Cortes Llopis, la senyora Emma Iranzo Martí, el senyor José Marí Olano, el senyor Eduardo Ovejero Adelantado, la senyora Alicia de Miguel García i la senyora Herminia Palomar Pérez, el senyor César Sánchez Pérez.

Amb relació al primer punt de l'ordre del dia, lectura i aprovació, si s'escau, de l'acta de la reunió anterior, la Presidència indica als membres de la comissió que disposen en les seues carpetes d'un esborrany de l'acta de la reunió anterior i que, si no hi ha cap objecció, es donarà per llegida i aprovada. Tot seguit, s'aprova l'acta per assentiment. La senyora Mireia Mollà Herrera deixa constància que, sense que servesca de precedent, es dóna per llegida l'acta de la reunió i desitja que conste així en l'acta de la sessió.

A continuació, es passa al segon punt de l'ordre del dia, debat en comissió de l'informe-declaració sobre la regularitat de les comptabilitats electorals, derivades de les eleccions a Corts Valencianes (RE número 1. 183, BOC número 9). La Presidència informa als membres de la comissió que disposen en les seues carpetes còpia de l'informe-declaració esmentat, el qual s'ha publicat en el BOC número 9.

A continuació, com que no hi ha intervencions per part dels grups parlamentaris, es sotmet aquest informe a votació, i s'aprova per 16 vots a favor i una abstenció.

A les 11:05 hores, finalitza la sessió de la comissió i jo, com a secretari, done fe de tot el que s'hi ha acordat. »

