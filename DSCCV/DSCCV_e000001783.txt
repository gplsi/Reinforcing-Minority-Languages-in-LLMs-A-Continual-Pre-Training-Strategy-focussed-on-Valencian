Comissió d'Investigació sobre l'Accident Ocorregut el Passat Dia 3 de juliol en la Línia 1 de Metrovalència realitzada el dia 20 de juliol de 2006. Comença la reunió a les 11 hores i 43 minuts, sota la presidència de l'Il·lustre Senyor Rafael Maluenda Verdú. Reunió número 2.

Recepció de les propostes de plans de treball presentades

El senyor president:

Senyories, bon dia.

Es reprén la sessió.

Com totes les seues senyories saben, a les deu i mitja ha finalitzat el termini perquè els grups parlamentaris, inclús el Grup Mixt, presentaren les propostes de pla de treball. La Mesa de les Corts les ha tramitat i les seues senyories les tenen en la carpeta.

El contingut d'esta sessió de la comissió, conforme vam acordar, és només per a rebre eixos plans de treball. Però sí que la Mesa, per unanimitat, vol deixar constància que acabem d'adoptar un acord de dirigir-mos a la Mesa de les Corts demanant l'aplicació de l'article 3 de la Resolució 4/IV, pel qual es regula el tema de les compareixences en les comissions d'investigació, que s'aplique el procediment d'urgència. Per unanimitat de la comissió ho hem demanat a la Mesa de les Corts per tal que se puga aplicar la convocatòria en un termini de tres dies, conforme especifica eixe article 3 de la Resolució 4/IV.

Al mateix temps, com vostés saben, amb els plans de treball se reprendrà la comissió el pròxim dilluns a les deu i mitja, i aleshores serà quan se debatiran i se votaran. Però per avançar, per avançar el que és el procediment següent a l'acord que adopte la mesa, igualment els servicis de la cambra seran els que s'encarregaran de tramitar l'escrit amb la firma del president de les Corts per a fer eixes convocatòries, en les quals s'haurà d'especificar el motiu de cridar-los, el dia i l'hora, l'hora com a mínim en què han de comparéixer.

A la vista de les compareixences que s'acorden el proper dilluns, la mesa de la comissió es tornarà a reunir per a determinar l'ordre i el funcionament de la substanciació d'eixes comissió.

Igualment volem deixar constància que les notificacions, les notificacions als compareixents, es realitzaran preferentment pels mitjans que permeten amb la màxima rapidesa posar en coneixement dels compareixents la citació, perquè no hi haja indefensió per part de ningú.

Dit açò, senyories, i reiterant que tenen en les seues carpetes les propostes presentades i convocant-los per al proper dilluns, dia 24, a les deu i mijta, se suspén la sessió.

Moltes gràcies.

(Se suspén la reunió a les 12 hores i 47 minuts)

