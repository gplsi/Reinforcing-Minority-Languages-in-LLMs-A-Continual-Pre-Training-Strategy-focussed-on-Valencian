Ple de les Corts Valencianes realitzat el dia 29 de juny de 2022. Comença la sessió a les 10 hores i 37 minuts. Presideix el president de les Corts Valencianes, senyor Enric Morera i Català. Sessió plenària número 63.

El senyor president:

Molt bon dia senyories. Senyories anem a donar inici a la sessió plenaria, d'este ple específic.

Donem la benvinguda a la ja exdelegada del govern, Gloria Calero, que ens acompanya i és la candidata a ser elegida designada, senadora territorial de la Comunitat Valenciana.

Donem la benvinguda i no, i en seguida procedirem a substanciar este ple.

Ens han comunicat alguna de les seues senyories està…, hi ha hagut algun problema per un accident en la línia fèrria. Però, bé, crec que podem procedir ja.

Senyories, s'obri la sessió.

Comunique a la cambra que, per a la sessió plenària de hui, tenim cinc sol·licituds de vot telemàtiques i tramitades per la Mesa de les Corts, sense que s'haja manifestat cap objecció.

La cambra guarda un minut de silenci per la tragèdia humanitària ocorreguda en la frontera de Melilla

El senyor president:

Senyories, anem a guardar un respectuós minut de silenci, a proposta de moltes ONG i amb el vistiplau de la Junta de Síndics per la tragèdia humanitària correguda fa uns dies en la frontera de Melilla, guardarem, senyories, un minut de silenci.

(La cambra guarda un minut de silenci)

El senyor president:

Designació d'una senadora o d'un senador en representació de la Comunitat Valenciana

El senyor president:

Senyories, punt únic d'este ple específic: designació de senadora en representació de la Comunitat Valenciana. El procediment, com saben vostés, està articulat en els articles 10, 11 i 12 de la Llei 9/2010, de 7 de juliol, de designació de senadors i senadores en representació de la Comunitat Valenciana, i l'article 176 del nostre Reglament.

Començarem la sessió amb la lectura per part de la secretària primera de l'acord de la Mesa referent a les propostes de designació de candidats titulars i suplents, que recull el dictamen de la Comissió d'Estatut dels Diputats i de les Diputades reunida el passat 28 de juny. Té la paraula la secretària primera de les Corts Valencianes, Cristina Cabedo.

La senyora secretària primera:

«La Mesa de les Corts, en la reunió del 27 de juny del 2022, assabentada del dictamen de la Comissió de l'Estatut dels Diputats i de les Diputades en relació amb la proposta presentada pel Grup Parlamentari Socialista, registre d'entrada número 56. 876 i, de conformitat amb l'article 8 de la Llei de la Generalitat Valenciana 9/2010, de 7 de juliol, de designació de senadors o senadores en representació de la Comunitat Valenciana, ha acordat la publicació de l'esmentada proposta integrada per les persones següents pel Grup Parlamentari Socialista: titular, Gloria Calero Albal; suplent Josep Tur i Rubio. Palau de les de les Corts Valencianes. València 27, de juny del 2022».

El senyor president:

Moltes gràcies, senyories, l'article 11 de la Llei 9/2010, de 7 de juliol, de designació de senadors i senadores en representació de la Comunitat Valenciana diu: «L'elecció s'efectuarà per mitjà de votació secreta, per papereta. Estes contindran el nom dels candidats i candidates al Senat i dels seus respectius suplents, presentats pels grups parlamentaris. Cada diputat o diputada podrà votar com a màxim una candidatura de les presentades pels grups parlamentaris. Resultaran designats senadors o senadores en representació de la Comunitat Valenciana aquelles candidates o candidats que hagen resultat votats. Si, després de la votació esmentada, no s'ha produït la designació de cap candidat o candidata amb el suplent respectiu, es tramitarà una nova candidatura pel procediment establert en aquesta llei sense que això puga implicar la paralització o el retard de l'acreditació dels quals han estat designats».

Per tant, senyories, anem a cridar-los a votació, votació en urna, com marca la llei.

I que tot seguit, a continuació, la secretària primera, cridarà nominalment a les seues senyories perquè puguen exprimir el vot.

Quan vosté vullga gràcies.

Gràcies.

(La secretària primera crida per ordre alfabètic les diputades i els diputats perquè depositen la papereta en l'urna)

El senyor president:

I ara depositarem els cinc vots que ens han arribat de forma telemàtica. (Veus)

S'acaba d'exercir el vot per part de les il·lustres diputades Yaneth Giraldo, Beatriz Gascó, Papi Robles, Aitana Mas i Sandra Martín.

Tot seguit passarem a realitzar l'escrutini.

(El president fa l'escrutini)

Senyories, el resultat és el següent: la candidatura formada per la senyora Gloria Calero Albal, com a titular, i pel senyor Josep Tur i Ribes, com a suplent, ha obtingut 45 vots. S'han exprimit 46 vots en blanc i 2 nuls. Queda, per tant, proclamada senadora per la Comunitat Valenciana la senyora Gloria Calero Albal. (Aplaudiments)

Efectuada la proclamació de la candidata a titular com a senadora, la presidència de les Corts Valencianes informarà la presidència del Senat de la designació de la senadora i lliurarà la credencial corresponent a l'acreditació davant la cambra, d'acord amb l'article 12 de la Llei 9/2010.

Senyories, a continuació anem a fer entrega de la credencial a la il·lustre senadora Gloria Calero al Saló dels Espills i en cinc minuts, és a dir, a les 11:05 per qüestions tècniques, donarà inici a les 11:05 el següent ple.

És closa la sessió, senyories.

(S'alça la sessió a les 10 hores i 59 minuts)

