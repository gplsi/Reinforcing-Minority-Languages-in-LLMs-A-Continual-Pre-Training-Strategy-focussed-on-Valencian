Ple de les Corts Valencianes realitzat el dia 26 de juny de 2019. Comença la sessió a les 11 hores i 7 minuts. Presideix el president de les Corts Valencianes, senyor Enric Morera i Català. Sessió plenària número 4.

El senyor president de les Corts Valencianes:

Moltes gràcies als mitjans gràfics.

Senyories, anem a donar inici a la sessió plenària ordinària número 4 de la present legislatura -de la dècima.

Senyories, s'obri la sessió. (El senyor president colpeja amb la maceta)

D'acord amb l'article 67 del nostre reglament, i una vegada la Mesa, en la reunió que acabem de celebrar de 26 de juny, ha tingut coneixement de l'expedient de credencials per la Junta Electoral de la Comunitat Valenciana a la il·lustre diputada Naiara Davó Bernabeu i del diputat il·lustre Michel Montaner Berbel, així com la presentació de les corresponents declaracions d'activitats i béns en compliment de l'article 8 del nostre reglament, es proposa l'alteració de l'orde del dia amb la inclusió d'un nou punt referent al jurament o promesa del nou diputat i la nova diputada a les Corts Valencianes.

El procediment està contemplat en l'article 67 del nostre reglament. Entenem que s'aprova per assentiment l'alteració. S'aprova.

Jurament o promesa del nou diputat i de la nova diputada de les Corts Valencianes

El senyor president de les Corts Valencianes:

Per tant, primer, nou punt de l'ordre del dia: jurament o promesa del nou diputat il·lustre senyor Michel Montaner Berbel i de la nova diputada il·lustre senyora Naiara Davó Bernabeu.

El procediment ja saben vostés que està contemplat en l'article 6. 1, 6. 4 i 8. 2 del nostre reglament, i en l'article 3 de les normes sobre blasons, etiqueta i formulari de les Corts Valencianes.

L'il·lustre diputat…? Il·lustre senyor diputat, ¿jureu o prometeu que aitant com tindreu el càrrec de diputat acatareu la Constitució i l'Estatut d'autonomia sense engany i guardareu fidelitat a la Generalitat?

El senyor Montaner Berbel:

Sí, promet. (Aplaudiments)

El senyor president de les Corts Valencianes:

Ha adquirit vosté la condició de diputat de les Corts Valencianes.

Senyora Naiara Davó Bernabeu, il·lustre senyora diputada, ¿jureu o prometeu que aitant com tindreu el càrrec de diputada acatareu la Constitució i l'Estatut d'autonomia sense engany i guardareu fidelitat a la Generalitat?

La senyora Davó Bernabeu:

Per una terra on viure dignament, sí, promet. (Aplaudiments)

El senyor president de les Corts Valencianes:

Designació de senadors i senadores en representació de la Comunitat Valenciana

El senyor president de les Corts Valencianes:

Senyories, passarem a l'anterior punt únic, que és la designació de senadors i senadores en representació de la Comunitat Valenciana.

Saben que el procediment està contemplat en els articles 10, 11 i 12 de la Llei 9/2010, de 7 de juliol, de designació de senadors i senadores en representació de la Comunitat Valenciana, i en l'article 176 del nostre reglament.

Done la benvinguda als il·lustres senadors i senadora designats pels grups parlamentaris; als expresidents de la Generalitat, el senyor Joan Blasco… l'expresident de la Generalitat Alberto Fabra, i tots els senadors que ens acompanyen.

Començarem la sessió amb la lectura per part de la secretària primera del l'acord de la Mesa referent a les propostes de designació de candidats titulars i suplents que recull el dictamen de la Comissió d'Estatut dels Diputats i les Diputades.

La senyora secretària primera:

«La Mesa de les Corts Valencianes, en la reunió del 18 de juny de 2019, assabentada del dictamen de la Comissió de l'Estatut dels Diputats i les Diputades en relació amb les propostes presentades pels grups parlamentaris, i de conformitat amb l'article 8 de la Llei de la Generalitat Valenciana 9/2010, de 7 de juliol, de designació de senadors o senadores en representació de la Comunitat Valenciana, acorda la publicació de les esmentades propostes, les quals estan integrades per les persones següents:

»Pel Grup Parlamentari Popular: titular, Alberto Fabra Part; suplent, Antonio Clemente Olivert.

»Pel Grup Parlamentari Ciudadanos: titular, Emilio Argüeso Torres; suplent, Luis Crisol Lafront.

»I pel Grup Parlamentari Compromís: titular, Carles Mulet i Garcia; suplent, Dolors Pérez Martí. »

El senyor president de les Corts Valencianes:

Moltes gràcies.

Senyories, d'acord amb l'article 11 de la Llei 9/2010, de 7 de juliol, de designació de senadors o senadores en representació de la Comunitat Valenciana, els recorde que:

«En primer lloc, l'elecció s'efectuarà per mitjà de votació secreta en paperetes. Estes contindran el nom dels diputats o candidats al Senat i dels seus respectius suplents presentats pels grups parlamentaris.

»Cada diputat o diputada podrà votar com a màxim una candidatura de les presentades pels grups parlamentaris.

»Resultaran designats senadors o senadores en representació de la Comunitat Valenciana aquells candidats o candidates que hagen resultat votats.

»Si després de la votació esmentada no s'ha produït la designació de cap candidat o candidata amb el suplent respectiu, es tramitarà una nova candidatura pel procediment establert en aquesta llei, sense que això puga implicar paralització o retard de l'acreditació dels que han estat designats. »

Recorde als candidats i candidates que, en acabar la sessió parlamentària, tindrà lloc en la Mesa la promesa o jurament per part dels senadors elegits.

A continuació, el secretari segon procedirà a la lectura nominal de totes les diputades i tots els diputats.

Té la paraula el secretari segon de la Mesa… i anem a cridar-los a la votació.

(El secretari segon crida les diputades i els diputats perquè depositen la papereta en l'urna)

Anem a realitzar l'escrutini.

(El president fa l'escrutini)

El senyor president de les Corts Valencianes:

Senyories, el resultat és el següent:

La candidatura integrada, com a titular, per Joan Lerma Blasco i suplent, Maria Lluïsa Navarro Forcada; i titular, Josefina Bueno Alonso i suplent, Vicent Gil Olmedo, ha obtingut 27 vots.

La candidatura integrada, com a titular, per Alberto Fabra Part i suplent, Antonio Clemente Olivert, 19 vots.

La candidatura integrada, como a titular, per Emilio Argüeso Torres i suplent, Luis Crisol Lafront, 17 vots.

La candidatura integrada, com a titular, per Carles Mulet i Garcia i, suplent, Dolors Pérez Martí, 16 vots.

Per tant, queden proclamats senadors per la Comunitat Valenciana els il·lustres senadors Joan Lerma Blasco, Josefina Bueno Alonso, Alberto Fabra Part, Emilio Argüeso Torres i Carles Mulet i Garcia. Enhorabona! (Aplaudiments)

Efectuada la proclamació dels cinc candidats, de quatre candidats i candidata, titulars com a senadors o senadores, la presidència de les Corts informarà la presidència del Senat de la designació dels cinc senadors i lliurarà les credencials corresponents per a l'acreditació davant la cambra.

Senyories, la presidència regracia molt a les Corts el servei prestat en l'actual període de sessions, iniciat en la sessió constitutiva d'aquest legislatura el passat 16 de maig, i el declara clos.

És closa la sessió. (El senyor president colpeja amb la maceta)

(S'alça la sessió a les 11 hores i 31 minuts)

