Ple de les Corts Valencianes celebrat el dia 20 de juny de 2003. Comença la sessió a les 13 hores i 8 minuts, sota la presidència del Molt Excel·lent Senyor Julio de España Moya. Sessió plenària número 3.

Jurament del President de la Generalitat

El senyor president:

Comunicada a su Majestad el Rey la elección indicada, por Real Decreto 739/2003, de 19 de junio de 2003, publicado en el Boletín Oficial del Estado y en el Diario Oficial de la Generalitat Valenciana, el día 20 de junio de 2003 ha sido nombrado presidente de la Generalitat Valenciana el molt honorable senyor Franscisco Camps Ortiz, de acuerdo con lo establecido en los artículos 152. 1 de la Constitución y 15 del Estatuto de Autonomía de la Comunidad Valenciana.

Solicito al molt honorable senyor Francisco Camps se acerque para iniciar el acto de juramento o promesa.

El senyor president de la Generalitat:

Jo, Franscisco Camps Ortiz, jure que aitant com tindré el càrrec de president de la Generalitat, acataré la Constitució i l'Estatut d'Autonomia sense engany i guardaré lleialtat al Rei i fidelitat a la Generalitat Valenciana. (Aplaudiments)

del President de la Generalitat

El senyor president:

Té la paraula el molt honorable president de la Generalitat Valenciana, senyor Francisco Camps Ortiz.

El senyor president de la Generalitat:

Senyor president.

Senyories.

Vull començar la meua intervenció agraint la presència dels membres del govern d'Espanya, així com dels representants de distints sectors socials de la nostra comunitat en les tribunes d'esta Cambra. La seua assistència a este acte solemne és un honor que entenc en tota la seua significació.

Senyories, la Comunitat Valenciana és per fi, després d'un llarg camí, referent de prosperitat i de progrés on moltes comunitats espanyoles i regions europees poden mirar-se.

La Comunitat Valenciana és hui, després d'un dilatat discórrer d'esforços i d'il·lusions, un exemple de com la passió, la constància, la determinació i el treball conjunt de tot un poble poden donar-li un canvi a la pròpia història i sembrar d'èxits el present i el futur d'una nacionalitat històrica.

Per això hui ací, des d'esta trona, en la meua primera intervenció com a president de la Generalitat, vull comprometre'm a seguir orientant la nostra comunitat cap a la consecució continuada de la prosperitat, el benestar i la solidaritat.

Ara bé, la meua responsabilitat és tan gran com el meu compromís, i el meu esforç ho serà també, perquè el compromís que hui he formalitzat ja ha estat en el meu cor. I per això puc dir que tot el meu esforç estarà dirigit perquè la nostra terra seguisca avançant en el camí de l'èxit, no per l'èxit en si mateix sinó per una terra a la qual anomenem la nostra.

Seran els ciutadans d'Alacant, de Castelló, de València els qui jutgen la meua constància i els meus esforços, també els meus encerts i els del meu Consell, perquè només les persones poden ser el centre dels projectes polítics, el principi i el fi de qualsevol actuació de les institucions públiques, inclús de les més ambicioses i abstractes.

En front de les doctrines polítiques que consideren als sers humans com a individus aïllats o com a parts perdudes en una gran massa, jo crec que hem d'atendre'ls personalment i respecte de les seues necessitats concretes, familiars, socials, culturals, laborals, econòmiques i també d'oci.

Les persones són per a mi el destí i la raó de la política. La justificació perquè tot açò existisca és servir a tots i cadascú dels ciutadans. Per això, que ningú dubte que seré un president de la Generalitat que governarà des del centre, la moderació, la tolerància, l'obertura i pendent sempre de la gent abans que de cap altra cosa.

Per a totes les persones, per als més de 4 milions d'homes i dones que fan d'esta comunitat un lloc únic, vull consolidar el que sens dubte està sent un dels moments més pròspers de la nostra història. Estos anys de bones polítiques, de reformes i d'ambició ens permeten disposar d'una Administració moderna, d'una economia que creix, de polítiques socials avançades, d'una cultura pròpia recuperada, d'institucions d'autogovern democràtiques i valencianes, i ens sentim profundament responsables i il·lusionats dins del projecte espanyol i europeu. La gestió d'estos anys, a més, va a permetre que prompte vegem en marxa grans projectes com el Pla hidrològic nacional i el tren d'alta velocitat, que ens situaran entre les regions més avançades.

Com president de tots els valencians vull posar-me al seu servici per a, des de l'humilitat, per a des de la fermesa, seguir fent realitat estes il·lusions, estes ambicions i estos projectes. Des d'este present d'oportunitats que hui ja ningú ens nega seguirem fent de l'entusiasme l'element fonamental de treball per aconseguir un futur en què encara siga major el nostre benestar, la nostra solidaritat i el nostre progrés.

El nostre passat ens convertix en nacionalitat històrica, però, sobretot, ens convertix en nacionalitat de futur. El passat ha de servir per a impulsar-nos cap al futur, no per a tenallar-nos, no per a retindre'ns, no per a limitar-nos i mai per a dividir-nos. Perquè vam ser, volem seguir sent. És el passat, la nostra rica i poblada història, qui ens impulsa cap al futur. En una època de contrastos i de goblalització el nostre Estatut i la nostra Constitució ens donen la estabilitat política imprescindible per a créixer confiants, confiança que és el nostre millor avantatge per a guanyar capacitat d'influència en els àmbits en què es decidixen importants qüestions que ens afecten directa o indirectament.

Per això, véiem la constitució europea des de la tranquil·litat i per això plantegem la reforma del nostre Estatut, des de la plena satisfacció que hem aconseguit i convençuts que actualitzant-lo estem donant resposta a l'Espanya constitucional que en la seua evolució autonòmica ha enfortit com a mai les aspiracions dels espanyols.

Senyories, el nostre projecte, el projecte de tots els valencians ­com vaig avançar en el recent debat d'investidura­ parla d'una plena ocupació que és possible, d'una difusió de la nostra cultura que ja és imparable, d'una modernització de les nostres comunicacions que és indispensable i d'una completa extensió del nostre estat de benestar, des de la sanitat a l'educació passant per les polítiques socials, que és ineludible.

Estos seran els pilars de la meua acció de govern: els interessos, les necessitats i les aspiracions del poble valencià. Estem aconseguint una societat oberta i receptiva, però també cada vegada més segura de les seues possibilitats i orgullosa dels seus èxits, no sols presents sinó futurs, que encara han de ser molts. I en esta societat no sobra ningú. Per això, vull invitar a totes les forces polítiques com a valencians, i més enllà dels límits que puguen imposar les ideologies, a sumar-se a este gran projecte i ser de la mateixa manera protagonistes en la construcció ja constant d'una Comunitat Valenciana pròspera i dinàmica, una comunitat que vol confiar en els seus representants polítics, en tots, independentment de les seues sigles i dels seus colors.

Volguera que el debat polític es produira en este hemicicle. Les Corts han de ser l'escenari que multiplique l'espai de confiança i col·laboració que mitja entre els ciutadans i els seus representants i que fa que la democràcia siga democràcia. Per això, he proposat el reforçament de la nostra Cambra, perquè des de la labor parlamentària fem més eficient la relació entre els polítics i els ciutadans. I, per això, m'he compromés a acudir totes les setmanes a la Cambra, per a contestar a les preguntes dels grups polítics a mesura que marquen els esdeveniments.

Este és el Parlament que exigix la societat valenciana, un Parlament cada vegada més actiu que responga a les nostres profundes conviccions autonomistes. Perquè volem seguir construint l'autogovern com una forma de seguir reforçant la democràcia, d'aproximar-nos als ciutadans, de manera que se senten pròxims i partícips de les decisions que es prenen, que se senten vinculats a aquells que els representen.

Senyories, com en alguna ocasió he manifestat, l'autogovern ens definix i ens defén; l'autogovern ens permet administrar-nos políticament, i al mateix temps una interlocució potent davant les instàncies nacionals i europees, per a defendre aquelles coses que redunden en benefici de la nostra prosperitat i de la nostra tranquil·litat. Els valencians sabem que l'autogovern té la seua essència en la nostra existència com a poble i en la lleial convivència junt a la resta dels pobles d'España. Hem posat en marxa una nova legislatura al servici de la nostra comunitat, però també al servici d'España i d'Europa.

Som una comunitat que mira cap a l'interior per a reafirmar-se, però que sap que és en l'exterior on trobarà els instruments per a afrontar els desafiaments d'este nou segle tan distint però en el que tant hem de dir. La comunitat dinàmica, audaç i avançada que estem construint, la que entre tots fem realitat, i que a pesar dels distints avatars històrics podem dir que ací estem i que ací seguirem estant.

Moltes gràcies. (Aplaudiments)

Gràcies. Moltes gràcies.

El senyor president:

Moltes gràcies, senyor Camps.

S'alça la sessió.

(S'alça la sessió a les 13 hores i 22 minuts)

