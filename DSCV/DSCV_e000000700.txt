Ple de les Corts Valencianes realitzat el dia 3 d'octubre de 2016. Comença la sessió a les 12 hores i 6 minuts. Presideix el president de les Corts Valencianes, senyor Enric Morera i Català. Sessió plenària número 37.

El senyor president:

Senyories, s'obri la sessió.

Tenim dos punts en l'ordre del dia.

Proposta de la Junta de Síndics sobre la fixació del nombre de diputats i/o diputades que s'han d'elegir perquè realitzen, davant del Congrés dels Diputats, la defensa de la Proposició de llei orgànica de reforma de la disposició addicional primera de l'Estatut d'autonomia de la Comunitat Valenciana

El senyor president:

El primer punt és la proposta de la Junta de Síndic sobre la fixació del nombre de diputats o diputades que s'han d'elegir perquè realitzen davant el Congrés dels Diputats la defensa de la Proposició de llei orgànica de reforma de la disposició addicional primera de l'Estatut d'autonomia de la Comunitat Valenciana.

El procediment s'articula d'acord amb l'article 170. 3 del reglament.

Llegirem primer, per part del secretari segon de la mesa, l'acord de la Junta de Síndics, sobre la fixació del nombre de diputats i diputades a elegir.

Senyor secretari, té vosté la paraula.

Quan vosté vullga.

El senyor secretari segon:

Gràcies, president.

«La Junta de Síndics, en la reunió del dia 22 de setembre de 2016, ha acordat proposar al Ple de Les Corts, de conformitat amb l'article 170. 3 del reglament, que siguen tres els diputats o les diputades a designar per a defensar davant del Congrés dels Diputats la Proposició de llei orgànica de reforma de la disposició addicional primera de l'Estatut d'autonomia de la Comunitat Valenciana. »

El senyor president:

Senyories, anem a passar a la votació sobre l'acord de la Junta de Síndics. Anem a fer una votació ordinària.

Encara hi ha senyories que no han activat la seua presència ací, en l'escó. (La vicepresidenta primera diu: «Per exemple, Jordi Juan. ») Senyor Jordi Juan, Noelia. Ja està?

Senyories, anem a passar a votació. Després farem una votació per urna. I ja els indique que només se pot votar, ara els indicaré el perquè, un nom en la papereta. Senyories. Ara els ho explicaré.

Senyories, comença la votació. Senyories, queda aprovat el primer punt, la designació dels tres representants, per unanimitat amb 81 vots. No sé si s'ha exercit el vot. (Remors) 81 vots, en tot cas per unanimitat.

Elecció dels diputats i/o diputades que han de defensar, davant del Congrés dels Diputats, la Proposició de llei orgànica de reforma de la disposició addicional primera de l'Estatut d'autonomia de la Comunitat Valenciana

El senyor president:

Senyories, passem al segon punt de l'ordre del dia, que és l'elecció dels diputats i de les diputades que han de defensar, davant el Congrés dels Diputats, la Proposició de llei orgànica de reforma de la disposició addicional primera de l'Estatut.

D'acord amb l'article 170. 3, i a diferència del criteri que els vam comentar en la Junta de Síndics, l'article 170. 3 diu que la votació que anem a realitzar ara es realitzarà en votació secreta, en la qual cada diputat o diputada escriurà un nom, un nom en la papereta corresponent, i els cridarà nominalment el secretari o secretària de la Mesa per a dipositar-la.

Per tant, en la papereta que vostés tenen en blanc s'ha de ficar només el nom d'una persona. Els tres amb major nombre de vots seran els qui defensaran la reforma al Congrés dels Diputats en l'acte que s'ha previst. , en l'ordre del dia de demà al Congrés dels Diputats.

A tal efecte anem a demanar una urna, que ja ens la porten. (Pausa)

Senyories, es una votació secreta i amb papereta.

I, a continuació, el secretari segon procedirà a cridar a cada diputat o diputada a depositar el seu vot.

Quan vosté vullga, senyor Pallarès.

El senyor secretari segon:

Gràcies, president.

(El secretari segon crida per ordre alfabètic les diputades i els diputats perquè depositen la papereta en l'urna)

El senyor president:

Anem a realitzar l'escrutini.

(El president fa l'escrutini)

Senyories, realitzat l'escrutini, el resultat ha estat el següent: el síndic del Grup Socialista, Manuel Mata, 23 vots; el síndic del Grup Compromís, Fran Ferri, 29 vots; la síndica del Grup Popular, Isabel Bonig, 29 vots, i 1 en blanc.

Per tant, tenim ja els tres representants que defensaran la reforma de l'Estatut d'autonomia al Congrés dels Diputats.

No ha pogut exercir el seu dret de vot, per ser vot secret i presencial, la il·lustre diputada Elisa Díaz.

Senyories, abans d'acabar la sessió, els indique que tindrem una Junta de Síndics per a tramitar comissions parlamentàries.

Senyories, és closa la sessió.

(S'alça la sessió a les 12 hores i 24 minuts)

