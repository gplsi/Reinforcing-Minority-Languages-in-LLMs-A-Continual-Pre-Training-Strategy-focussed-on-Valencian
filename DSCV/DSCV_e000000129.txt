Ple de les Corts Valencianes celebrat el dia 9 de juliol de 1999. Comença la sessió a les 10 hores i 40 minuts. Sessió plenària número 1.

Formació de la Mesa d'Edat de les Corts Valencianes.

El senyor lletrat major:

Il·lustres senyores diputades, il·lustres senyors diputats.

En primer lloc, he d'informar Ses Senyories que, d'acord amb el que hi ha establert en l'article 7. 2n del Reglament de les Corts Valencianes, tots vostès han complimentat les declaracions d'activitats i béns a les quals es refereix l'article 18 del Reglament.

D'acord amb l'article cinquè del Reglament de les Corts Valencianes, ha d'iniciar-se aquest acte de la sessió constitutiva de les Corts Valencianes, en la cinquena legislatura, amb la formació de la Mesa d'Edat.

Segons les dades trameses per les juntes electorals provincials d'Alacant, Castelló i València, correspon a l'il·lustre diputat senyor Martín Luis Quirós Palau la presidència de la Mesa d'Edat i a l'il·lustre diputat senyor Eduardo Vicente Navarro i a la il·lustre diputada senyora Laura Gómez Abego, la secretaria. Els pregue que passen a ocupar la presidència. Moltes gràcies.

(Ocupa la presidència el senyor Martín Luis Quirós Palau, acompanyat pels secretaris senyora Laura Gómez Abego i senyor Eduardo Vicente Navarro)

El senyor president de la Mesa d'Edat:

És oberta la sessió.

A continuació, té la paraula la secretària de la Mesa d'Edat, la il·lustre diputada senyora Laura Gómez Abego, perquè, d'acord amb l'article 5. 2 del Reglament de les Corts Valencianes, procedesca a llegir el decret de convocatòria, així com la relació de diputats i diputades electes.

Té la paraula la il·lustre senyora Laura Gómez.

La senyora secretària de la Mesa d'Edat:

Josefa Andrés Barea,

Baltasar Vives i Moncho,

Vicent Sarriá Morell,

Joan Francesc Peris i García,

María Dolores Mollà Soler,

Joaquín Puig Ferrer,

Juan Manuel Cabot Saval,

Rafael Maluenda Verdú,

Martín Luis Quirós Palau,

Maria Àngels Ramon-Llin i Martínez,

José Joaquín Ripoll Serrano,

Joaquín Soler Garibo,

Dolors Pérez i Martí,

Joan Ribó i Canut,

Ángela Llinares Llorca.

Asimismo, según lo establecido en el artículo 5. 2 del Reglamento de las Cortes Valencianas, les informo que por el Presidente del Tribunal Superior de Justicia de la Comunidad Valenciana, se nos ha comunicado que han sido interpuestos ante la Sala de lo Contencioso-Administrativo de dicho Tribunal los recursos contencioso-electorales siguientes: Recurso 1. 487/99, interpuesto por Unió Valenciana, sobre proclamación de diputados electos de la circunscripción de Valencia; Recurso 1. 488/99, interpuesto por Unió Valenciana, sobre cuestión de inconstitucionalidad en relación con la Ley Orgánica 5/1985, de 19 de junio, de Régimen Electoral General; y Recurso 1. 489/99, interpuesto por la Coalición Electoral Bloc Nacionalista Valencià-Els Verds, sobre proclamación definitiva de candidatos electos a las Cortes Valencianas.

El senyor president de la Mesa d'Edat:

Molt honorable senyor president de la Generalitat Valenciana en funcions.

Membres del govern valencià en funcions. Excel·lentíssim senyor delegat del govern. Excel·lentíssim senyor general en cap de la força de maniobra. President del Tribunal Superior de Justícia. President del Consell Jurídic Consultiu de la Comunitat Valenciana. Senyors presidents del Tribunal de Comptes, del Tribunal de Greuges i del Consell de Cultura Valencià.

Il·lustres senyors diputats i senadors en el Parlament nacional i representants de les forces polítiques, socials, de tot tipus, de la nostra comunitat.

És costum, és tradició que en este acte el president de la Mesa d'Edat faça una introducció, dirigesca unes paraules, i això són algunes compensacions que oferix la vida a la supervivència política. És la segona volta que ho faig, i ara amb més motius i amb més mèrits que la volta passada.

També ho té en la compensació per a la joventut. M'acompanyen dos jóvens valors de la política valenciana, Laura Gómez i Eduardo Vicent. I en nom d'ells vull donar, en primer lloc, la benvinguda, benvinguda als il·lustres diputats que per primera volta tenen l'emoció de la novetat, de descubrir unes perspectives noves per a la seua vida, que és entrar en este temple de la paraula, de la paraula política. I també la benvinguda als que ja ens coneixem d'altres baralles, d'altres sorolls, d'altres històries, però que mai han acabat amb la diferència més enllà de la cafeteria, o siga, que pràcticament les coses s'han de ventilar ací dins i deixar-se de recialles retrospectives en el cor.

Jo vull també fer una significació important: que és un acte que pot ser qualificat com a rutinari. Jo crec que és important que açò es faça rutinari, jo crec que és important que açò tinga habitualitat, perquè la major garantia de la democràcia és precisament que este acte es faça rutinari, que sapiam que l'any 2003 i 2007 i 2011 s'aniran repetint actes com este perquè està consolidada la garantia de l'autogovern de la nostra Comunitat Valenciana, tants anys desitjada, 275 anys desitjada, pel nostre poble.

També vull assenyalar la importància de la presència de moltes forces que hui estan representant la societat valenciana, perquè nosaltres els servim a vostés. Nosaltres servim als treballadors, que estan ací els representants dels sindicats; als empresaris, que estan ací representats els col·legis professionals, i estan ací representats tots els móns de la cultura ­senyors rectors, perdonen, abans no he dirigit la meua salutació als rectors magnífics de les nostres universitats. És important sentir el recolzament, el reforçament de la seua presència per a la tasca legislativa, perquè tot va, en definitiva, dirigit al benefici de tots vostés.

Estic mirant a l'entorn i realment estic content perquè està ple de joventut. Mirant açò me'n recorde d'un petit poema que tinc damunt la taula, al costat de les fotografies dels meus fills, dels meus descendents, fill i néts, una poesia de Khalil Gibran, un poeta àrab, que entre altres moltes coses ve a dir una cosa important, diu: "Podràs donar-los el teu amor però no les teues idees, perquè ells ja tenen les seues pròpies idees. Podràs donar abric als seus cossos però no podràs donar-los-en a les seues ànimes, perquè elles viuen en la casa del futur, en la qual tu no podràs entrar mai, ni tan sols en somnis. "

És important que estiga ací la joventut per a fer una tasca dels somnis, amb somnis per al nostre poble, perquè açò es podria qualificar com l'únic lloc que pot fer els somnis possibles. És l'únic lloc on es poden finançar els somnis d'un poble. I és bo que estiga ací la joventut per portar eixos somnis a una bona tasca, a un bon resultat. La tasca que seria, finalment, i vull tallar ací la intervenció meua, acabar amb eixa classificació senzilla i elemental que fa ja quatre segles va fer Miguel de. Jo no sé per què quan diuen "Miguel" tots pensen en Cervantes, i quan diuen "don Miguel" tots pensen en Unamuno, perquè l'un era catedràtic i rector i l'altre era soldat, presidiari i recaptador d'impostos, però en fi, la vida està feta també de valors. Cervantes va dir en una classificació molt elemental: "los seres humanos se dividen, en definitiva, en dos clases: los que tienen y los que no tienen", esta és la divisió definitiva de la raça humana. Jo espere que l'esforç d'esta entrada en el món dels somnis siga per acabar amb eixa classificació, que no estiguem en la Comunitat Valenciana amb ninguna persona que no tinga. Que tinguen uns més que altres, d'acord, però que tots tinguen sanitat bona, que tots tinguen ensenyança bona, que tots tinguen una vellesa tranquil·la, que tots tinguen un lloc de treball assegurat, que tots tinguen una casa, que tots tinguen la seguretat de viure en un món de somni, que és en definitiva allò que els polítics tenim l'obligació de fer.

Enhorabona per l'arribada a este lloc, i ànim, perquè és l'aventura més meravellosa que viureu, perquè, en definitiva, és treballar per allò més important de la nostra terra, que són les valencianes i els valencians.

He dit. Res més.

Elecció del President o Presidenta de les Corts.

El senyor president de la Mesa d'Edat:

A continuació, anem a començar la tasca de les eleccions dels presidents, vicepresidents i secretaris de les Corts Valencianes, segons el que establixen els articles 34 i 35 del Reglament de les Corts Valencianes. Us recorde que per a resultar elegit president en una primera votació caldrà obtenir la majoria absoluta, és a dir, quaranta-cinc vots. En el cas dels vicepresidents i dels secretaris resultaran elegits vicepresident primer i secretari primer els qui obtinguen en cada votació més vots, i vicepresident segon i secretari segon els qui obtinguen el següent nombre de vots. Per consegüent, esperem que ens porten ací l'urna. (Pausa)

Per a cridar els senyors diputats i les senyores diputades al vot té la paraula el secretari, senyor Eduardo Vicente Navarro.

(El secretari, senyor Eduardo Vicente Navarro, anomena els diputats i les diputades per ordre alfabètic per tal de procedir a la votació nominal. )

Acabada la votació, procedim a l'escrutini.

(El president de la Mesa d'Edat, senyor Martín Luis Quirós Palau, llig cadascuna de les paperetes dipositades en l'urna. )

Realitzat l'escrutini, el resultat és el següent: la senyora Marcela Miró, 49 vots; el senyor Antonio Moreno, 34 vots; i la senyora Ángela Llinares, 5 vots.

Per consegüent, queda proclamada presidenta de les Corts Valencianes per a la cinquena legilatura la senyora Marcela Miró. (Aplaudiments).

Elecció dels Vicepresidents o Vicepresidentes de les Corts.

El senyor president de la Mesa d'Edat:

A continuació procedirem a l'elecció dels vicepresidents de les Corts Valencianes, segons els articles 34 i 35 del Reglament de les Corts Valencianes.

La secretària, senyora Laura Gómez, cridarà els diputats i diputades a votació.

(La secretària, senyora Laura Gómez Abego, anomena els diputats i les diputades per ordre alfabètic per tal de procedir a la votació nominal. Posteriorment, el president de la Mesa d'Edat, senyor Martín Luis Quirós Palau, llig cadascuna de les paperetes dipositades en l'urna. )

El resultat de la votació és: José Cholbi, 49 vots; Antonio Moreno, 35; Dolors Pérez, 5 vots. Queden proclamats vicepresident primer, senyor José Cholbi; i vicepresident segon, senyor Antonio Moreno. (Aplaudiments)

Elecció dels Secretaris o Secretàries de les Corts.

El senyor president de la Mesa d'Edat:

A continuació procedim a l'elecció de secretaris de les Corts Valencianes, segons els articles 34 i 35 del Reglament de les Corts Valencianes. Per a la qual cosa cridarà els diputats i les diputades el senyor Eduardo Vicente Navarro. Jo pregue un moment d'espera. Ja s'ha incorporat el diputat que faltava? Pot començar la crida per a la votació.

(El secretari, senyor Eduardo Vicente Navarro, anomena els diputats i les diputades per ordre alfabètic per tal de procedir a la votació nominal. Posteriorment, el president de la Mesa d'Edat, senyor Martín Luis Quirós Palau, llig cadascuna de les paperetes dipositades en l'urna. )

Segons la votació realitzada i l'escrutini la diputada Susana Camarero Benítez obté 49 vots i la diputada Carmen Ninet Peña obté 35 vots. Queden proclamades secretària primera i secretària segona de les Corts per a la cinquena legislatura. (Aplaudiments).

Segons les votacions realitzades queda proclamada presidenta de les Corts Valencianes la senyora Marcela Miró Pérez; vicepresident primer, el senyor José Cholbi Diego; vicepresident segon, el senyor Antonio Moreno Carrasco; secretària primera, la senyora Susana Camarero Benítez; i secretària segona, la senyora Carmen Ninet Peña.

Poden passar a prendre possessió del seu lloc de govern.

(Els membres elegits pugen a l'estrada per tal de prendre possessió del seus càrrecs)

Jurament o promesa d'acatament de la Constitució i de l'Estatut d'Autonomia.

La senyora presidenta de les Corts Valencianes:

Procedim a la fórmula de jurament o promesa, d'acord amb l'article quart del Reglament de les Corts Valencianes.

Jo, Marcela Miró Pérez, jure que aitant com tindré el càrrec de Presidenta de les Corts Valencianes, acataré la Constitució i l'Estatut d'Autonomia, sense engany, i guardaré fidelitat a la Generalitat Valenciana.

Ara pregue als senyors diputats i senyores diputades que es posen dempeus i, conforme vagen sent nomenats per la secretària de la Mesa, formulen la seua afirmació de promesa o jurament d'acatament.

Il·lustres senyores diputades i senyors diputats: Jureu o prometeu que aitant com tindreu el càrrec de diputats acatereu la Constitució i l'Estatut d'Autonomia sense engany i guardareu fidelitat a la Generalitat Valenciana?

Senyora secretària, procedisca.

La senyora secretària primera:

Josefa Andrés Barea: Sí, promet.

Juan Manuel Cabot Saval: Sí, jure.

Fernando V. Castelló Boronat: Sí, jure.

Alejandra Climent Jordá: Sí, jure.

Daniel Gozalbo Bellés: Sí, promet.

Ángela Llinares Llorca: Sí, promet.

Rafael Maluenda Verdú: Sí, jure.

María Dolores Mollà Soler: Sí, promet.

Andrés Perelló Rodríguez: Sí, prometo.

Francisca Pérez Barber: Sí, promet.

Dolors Pérez i Martí: Sí, promet.

Joan Francesc Peris i García: Sí, promet.

Joaquín Puig Ferrer: Sí, promet.

Martín Luis Quirós Palau: Sí, jure.

José Luis Ramírez Sorribes: Sí, promet.

Maria Àngels Ramon-Llin Martínez: Sí, jure.

Joan Ribó i Canut: Sí, promet.

José Joaquín Ripoll Serrano: Sí, promet.

Avelino Roca Albert: Sí, promet.

Jesús Ros Piles: Sí, promet.

Vicent Sarriá i Morell: Sí, promet.

Joaquín Soler Garibo: Sí, jure.

Gema Torres Zaragoza: Sí, promet.

Baltasar Vives i Moncho: Sí, promet.

La senyora presidenta:

Moltes gràcies.

Molt Honorable President de la Generalitat Valenciana, honorables membres del Consell, il·lustres senyores i senyors diputats, autoritats, senyores i senyors. Vull que les meues primeres paraules siguen d'agraïment, d'un profund i sentit agraïment per a tots els diputats i diputades que conformen esta cambra, a tots sense excepció alguna, a tots, perquè espere ser mereixedora d'eixa confiança i augmentar-la al llarg d'esta Legislatura.

Iniciem hui una nova Legislatura de les Corts Valencianes, la quinta, que discorrerà a cavall de dos segles. Tindrem l'oportunitat de celebrar l'entrada d'un nou mil·lenni que coincidirà, a més, amb el vint aniversari de la constitució de la Comunitat Autònoma, de l'aprovació de l'Estatut d'Autonomia de la Comunitat Valenciana.

Les nostres institucions es troben assentades en la societat. Els ciutadans confien i respecten les seues institucions d'autogovern i per això estem en deute amb ells. Estem en deute perquè els ciutadans ens han confiat la resolució dels seus problemes, estem en deute perquè des de les institucions estem obligats a donar resposta diària a les seues inquietuds, a les seues necessitats i al seu futur.

Estes Corts que hui es constitueixen tenen davant d'elles una tasca que pel nostre treball, pel nostre exemple de dedicació podem convertir en una labor apassionant. Quan en tantes ocasions es fan discursos sobre la crisi dels Parlaments, sobre les funcions dels Parlaments, s'oblida que les institucions no poden separar-se de les persones que les ocupen. De ben poc serveix jutjar unes institucions si no som conscients que són la suma de les nostres qualitats i dels nostres defectes i que sols podran ser millorades per un major compromís, per la nostra participació i per la crítica activa i responsable.

La Generalitat Valenciana és una administració que té una participació fonamental en l'entramat institucional. Si en 1983 el pressupost inicial de la Generalitat Valenciana era de 23. 000 milions, el pressupost que les Corts aprovaren per a este exercici supera el bilió de pessetes. I a pesar d'això els ciutadans ens demanen major qualitat de vida, millors infraestructures, lleis més clares i pròximes per donar suport a les seus legítimes aspiracions.

El Parlament, les Corts Valencianes, han d'estar a l'altura del nou mil·lenni, han de ser eficaces, properes, pròximes als ciutadans i a l'altura de les demandes i de les reformes que la societat valenciana requereix. Des de la seua constitució les Corts Valencianes han aprovat 164 lleis, el govern i el seu president han aprovat vora 4. 000 decrets; la producció normativa entre lleis, decrets, ordres, circulars i instruccions supera els 11. 000 actes; els efectius personals de la Generalitat Valenciana, computant al personal docent, sanitari i de justícia és de prop de 100. 000 persones, que conformen unes institucions que estan al servici de tota la societat i que necessiten d'unes Corts àgils en el control, amb qualitat en la producció normativa, i encertades per a coincidir en el sentir de les persones. Però encara que tot això és important, que ho és, encara ho és més que esta cambra puga ser percebuda per tots com una plaça oberta, diàfana, clara, en què tots tenen el seu lloc, i tots i totes podem conviure. Perquè el sentit d'un parlament també és el de convertir-se en un espai de convivència, un lloc de confluència de les diferents opcions polítiques, en el qual la discrepància legítima pot ser compatible en la consecució dels objectius comuns on els distints camins coincidixen. Estic plena d'orgull i d'una gran responsabilitat, sent una gran responsabilitat. Este és un gran repte com a dona, com a responsable política i com a valenciana.

Sense frases fetes, em pose a la disposició de tots els grups parlamentaris, de tots els diputats i diputades d'esta cambra, per a aconseguir entre tots que en esta travessia puguem eliminar barreres, apartar obstacles, disminuir les desigualtats. En definitiva, aconseguir que la societat valenciana siga dins de quatre anys més justa, més lliure i solidària. Per això el protagonisme de vostres senyories i de les distintes formacions polítiques ha de ser màxim, perquè seran els qui hauran de transmetre les inquietuds de tots a esta cambra per a construir un futur millor per a ells.

Vull acabar estes paraules expressant un desig. Oferisc la meua mà a tota la cambra per tal d'aconseguir que el diàleg estiga present durant estos quatre anys. No sóc persona a qui agraden els ornaments verbals; sóc una dona de treball, d'esforç personal, de dedicació en el dia a dia. I així m'agradaria, com digué el poeta Xavier Casp, que en concloure este mandat, les meues mans i les de les vostres senyories foren mans antigues de treball.

Moltes gràcies a totes vostres senyories. De veritat, moltes gràcies. Enhorabona i felicitats per la vostra elecció com a representants del poble valencià.

(Aplaudiments)

La presidència accepta l'oferta de servici de les Corts i declara obert el primer període de sessions d'esta nova legislatura. Queden constituïdes les Corts Valencianes. D'acord en l'article 6 del Reglament de les Corts Valencianes, la constitució serà comunicada al Rei, al Senat i al Govern, així com al President de la Generalitat Valenciana.

Moltes gràcies. S'alça la sessió.

(S'alça la sessió a les 12 hores i 25 minuts)

