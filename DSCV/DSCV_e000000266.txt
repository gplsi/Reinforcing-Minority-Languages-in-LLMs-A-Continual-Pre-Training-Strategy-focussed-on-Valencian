Ple de les Corts Valencianes realitzat el dia 14 de juny de 2007. Comença la sessió a les 10 hores i 35 minuts. Sessió plenària número 1.

Constitució de la Mesa d'Edat

El senyor lletrat major:

Il·lustres senyores diputades, il·lustres senyors diputats.

En primer lloc he d'informar-los que, d'acord en el que s'establix en l'article 5 del Reglament de les Corts Valencianes, tots vostés han complimentat les declaracions d'activitats i de béns a les quals es referix l'article 21 del reglament.

D'acord amb l'article cinqué del Reglament de les Corts Valencianes, l'acte de la sessió constitutiva de Les Corts en la VII legislatura ha d'iniciar-se amb la formació de la Mesa d'Edat.

Segons les dades trameses per les juntes electorals provincials d'Alacant, Castelló i València, correspon al diputat il·lustre senyor José Cholbi Diego la presidència de la Mesa d'Edat.

(Aplaudiments)

A la diputada il·lustre senyora Marina Albiol Guzmán i a la diputada il·lustre senyora Mireia Mollà Herrera, la secretaria.

Els pregue que passen.

(Aplaudiments)

Moltes gràcies.

(Ocupa la presidència el senyor José Cholbi Diego, acompanyat per les secretàries senyora Marina Albiol Guzmán i senyora Mireia Mollà Herrera)

El senyor president de la Mesa d'Edat:

Senyories, bon dia.

D'acord amb l'article 6. 1 del Reglament de les Corts Valencianes, s'obri la sessió.

(El senyor president

de la Mesa d'Edat colpeja amb la maceta)

A continuació, pren la paraula la secretària de la Mesa d'Edat, la senyora Marina Albiol Guzmán, perquè, d'acord amb l'article 6. 1 del Reglament de les Corts Valencianes, procedisca a llegir el decret de convocatòria, la relació de diputats i diputades electes i, si escau, la relació dels possibles recursos presentats davant del Tribunal Superior de Justícia de la Comunitat Valenciana.

Té la paraula la il·lustre diputada senyora Marina Albiol.

Les senyores secretàries de la Mesa d'Edat:

«Decret 4/2007, de 2 d'abril, del president de La Generalitat, de dissolució de Les Corts i convocatòria d'eleccions a estes.

»D'acord amb els articles 23. 4 de l'Estatut d'autonomia de la Comunitat Valenciana, i 42. 3 de la Llei orgànica 5/1985, de 19 de juny, del règim electoral general, procedix la dissolució de Les Corts i la convocatòria d'eleccions a estes, perquè se celebren el dia 27 de maig de 2007.

»L'article 59 de la Llei de La Generalitat 5/1983, de 30 de desembre, del Consell, en la redacció que en fa en la Llei de La Generalitat 12/2007, de 20 de març, disposa que: "En el decret de convocatòria s'especificarà el nombre de diputats a elegir en cada circumscripció, de manera que el nombre total de diputats a elegir siga 99 o el superior que, si és el cas, establisca la Llei electoral valenciana, duració de la campanya electoral, dia de la votació, així com el lloc, dia i hora de la constitució de Les Corts. "

»Per la seua banda, la Llei de La Generalitat 1/1987, de 31 març, Electoral Valenciana, no establix un nombre de diputats superior a 99, ja que el seu article 11. 1 fixa el nombre esmentat en 89, i este concret precepte ha sigut tàcitament derogat per la Llei orgànica 1/2006, de 10 d'abril, de reforma de l'Estatut d'autonomia de la Comunitat Valenciana, de manera que el vigent article 23. 1 del dit Estatut establix que: "Les Corts estaran constituïdes per un nombre de diputats i diputades no inferior a 99. "

»En compliment estricte de les anteriors normes legals, procedix fixar en 99 el nombre de diputats i diputades a elegir en les pròximes eleccions a Les Corts, els quals es distribuïxen entre les circumscripcions electorals provincials en els termes que es preveu en els apartats 2 a 4 de l'article 11 de la Llei electoral valenciana, i prenent com a referència les xifres de població oficials a la data d'esta convocatòria, que són les fixades pel Reial decret 1. 627/2006, de 29 de desembre, pel qual es declaren oficials les xifres de població resultants de la revisió del padró municipal referides a l'1 de gener de 2006.

»Per això, de conformitat amb el que s'ha establit en els articles 12. 1

i 59 de la Llei del Consell, i fent ús de les facultats conferides per l'article 14 de la Llei electoral valenciana, amb la deliberació prèvia del Consell en la seua reunió del dia 30 de març de 2007, decrete:

»Article 1. Queden dissoltes les Corts Valencianes elegides el dia 25 de maig de 2003.

»Article 2. Es convoquen les eleccions a Les Corts, que tindran lloc el dia 27 de maig de 2007.

»Article 3. De conformitat amb el que preveu l'article 23. 1 de l'Estatut d'autonomia de la Comunitat Valenciana, en relació amb els apartats 2 a 4 de l'article 11 de la Llei de La Generalitat 1/1987, de 31 de març, electoral valenciana, i amb l'article 59 de la Llei de La Generalitat 5/1983, de 30 de desembre, del Consell, el nombre de diputats i diputades a elegir és de 99, corresponent a cada circumscripció electoral el següent:

»Alacant: 35 diputats i diputades. Castelló: 24 diputats i diputades. València: 40 diputats i diputades.

»Article 4. La campanya electoral tindrà una durada de 15 dies. Començarà a les zero hores del dia 11 de maig de 2007 i finalitzarà a les vint-i-quatre hores del dia 25 de maig de 2007.

»Article 5. La sessió constitutiva de Les Corts tindrà lloc el dia 14 de juny de 2007, a les deu i mitja, en el Palau dels Borja de la ciutat de València.

»Disposició final. Única. El present decret entrarà en vigor el mateix dia que es publique en el

Diari Oficial de la Comunitat Valenciana

»València, 2 d'abril de 2007.

»El president de La Generalitat, Francisco Camps Ortiz. »

Diputats i diputades de la VII legislatura, per ordre de número de registre d'entrada de la credencial:

Rafael Blasco Castany

Lluís Torró Gil

Rafael Maluenda Verdú

Mireia Mollà Herrera

Joaquín Puig i Ferrer

Josefa Andrés Barea

Ignasi Pla Durà

Juan Andrés Perelló Rodríguez

M. ª Isabel Lloret Ivorra

Enric Morera Catalá

Mónica Oltra Jarque

Relació dels possibles recursos presentats davant del Tribunal Superior de Justícia de la Comunitat Valenciana.

Així mateix, segons el que establix l'article 6. 1 del Reglament de les Corts Valencianes, els informe que pel president del Tribunal Superior de Justícia de la Comunitat Valenciana, se'ns ha comunicat que hui finalitza el termini per a la presentació davant de la Sala Contenciosa Administrativa d'aquest tribunal dels recursos contenciosos electorals que es pogueren interposar i que podrien afectar la composició de les diputades i diputats triats per la circumscripció electoral de València.

El senyor president de la Mesa d'Edat:

Moltes gràcies, senyora secretària.

Discurs de benvinguda del president de la Mesa d'Edat

El senyor president de la Mesa d'Edat:

Molt honorable senyor president de La Generalitat.

Il·lustres senyores diputades, il·lustres senyors diputats.

Excel·lents, insignes, senyores, senyors.

Hui ens acompanyen vostés en esta sessió constitutiva de les Corts Valencianes. Benvinguts a tots.

Fa ja 24 anys que vaig formar part d'esta cambra a la I Legislatura. S'iniciava un 7 de juny de 1983. Estava com a portaveu, vicepresident de la Diputació Permanent i senador.

En totes les meues intervencions, he hagut d'iniciar-les com ara, però fent referència també, en la meua condició de parlamentari, al president de la cambra que en cada moment l'ostentava.

Vull recordar les persones que en un dia tan assenyalat com hui, han presidit esta cambra: d'Antoni García Miralles, hui company en el Senat; de Vicent González Lizondo, a qui vaig tindre l'honor de succeir; del president, també electe, en eixa quinta legislatura, Héctor Villalba Chirivella; de Marcela Miró i, en esta darrera legislatura, de Julio de España Molla.

Desitge i espere que la nova presidenta o president i l'òrgan rector que es constituïsca, amb serietat, amb rigor, amb austeritat, amb molt de diàleg i consens entre tots els grups parlamentaris, assegure la bona marxa dels treballs d'estes Corts Valencianes. Amb respecte total i absolut al nou reglament que va entrar en vigor, com vostés coneixen, l'1 de gener de l'any en curs.

En esta ocasió torna a ser per a mi un gran honor i satisfacció presidir esta sessió constitutiva en la VII legislatura, com ja vaig fer el 12 de juny de 2003, en la sessió de la VI, que ara tot just acaba de finalitzar. Aquell 12 de juny, anunciava la importància d'una legislatura en què es celebrarien els vint anys de l'aprovació de l'Estatut d'autonomia i els vint-i-cinc de l'aprovació de la Constitució espanyola. Però he de reconéixer que em vaig quedar curt quan vaig ressaltar la importància del mandat que s'iniciava, perquè en este període es va emprendre la reforma profunda de l'Estatut d'autonomia, la Llei orgànica 1/2006, del 10 d'abril.

No hi ha dubte, senyores i senyors diputats, que ens trobem a l'inici d'una etapa amb un nou Estatut d'autonomia, amb una norma institucional bàsica de la comunitat, que definix l'estructura essencial del nostre sistema de govern, que opera com atributiva de competències i constituïx la llei bàsica de capçalera de l'ordenament autonòmic. A l'hora, l'Estatut actua com a norma de connexió entre l'ordenament autonòmic i l'ordenament general de l'estat, del que forma part, en ser aprovat mitjançant llei orgànica.

Pensem en esta gran realitat, que fins i tot en la meua humil persona m'ha portat a votar esta reforma de l'Estatut d'autonomia en les Corts Valencianes i, al mateix temps, aprovar-la com a llei orgànica com a senador a les Corts Generals.

Vull, sense ànim de quedar-me curt en esta intervenció, com a president de la Mesa d'Edat, reconéixer que la legislatura que ara s'inicia s'ha d'emprendre el desplegament d'este Estatut d'autonomia i que no serà minúscula la labor que tot això comporta.

Pensem en tot el que representa el desenrotllament de tots els drets dels valencians i les valencianes, del títol II de l'Estatut, que vincularan els poders públics valencians i els obligaran a vetlar per la seua protecció i respecte.

En este sentit, senyories, Les Corts que ara inicien el seu trajecte hauran de regular el dret a una bona administració, una carta de drets socials, la protecció i defensa de la creativitat artística, científica i tècnica, l'ajuda a les persones amb discapacitats, la renda de la ciutadania per a combatre la pobresa i facilitar la inserció social, una vivenda digna, el dret dels ciutadans a una auia de qualitat i quantitat i el reconeixement social i cultural del sector agrari.

D'altra banda també, hi ha novetats en l'estructura institucional de la Comunitat Valenciana, que necessitaran del desenrotllament legislatiu. Pensem, entre altres institucions, en el Consell Audiovisual, el Consell de la Justícia, la Junta de Seguretat, el Servici Tributari Valencià, el Comité per Afers Europeus i moltes més institucions i organismes que necessitaran d'un desplegament institucional legislatiu.

Senyores i senyors diputats, hem d'intentar en esta VII legislatura el fort contingut social de l'Estatut d'autonomia, per l'equiparació que això representa amb les comunitats autònomes estatutàriament més avançades i pel reconeixement de la Comunitat Valenciana dins del conjunt de l'estat. Unir els nostres esforços per tal de culminar al llarg d'estos quatre anys l'important projecte que tot això, senyores i senyors diputats i diputades, representa.

I sense ànim ja d'allargar més la meua intervenció, just és reconéixer que presidisc este acte per la condició de ser el diputat de més edat de la cambra, encara que molts ho diuen i els crec, que no ho semble. I els assegure que em trobe en estos moments amb la mateixa il·lusió i ganes de treballar i la mateixa joventut institucional que poden tindre les dos secretàries, les dos diputades més joves de la cambra que hui m'acompanyen en este acte. I a elles vull agrair la seua col·laboració en la tasca que hui tenim per davant.

Precisament des d'esta veterania, però també des de la meua experiència com a parlamentari, vull sincerament donar-los a tots vostés, diputades i diputats, la benvinguda a esta VII legislatura.

Desitge que per damunt de la posició política que puga mantindre cadascú de nosaltres, prevalguen les bones relacions personals que afavorisquen poder assolir acords i solucions.

Senyories, em sent orgullós i satisfet de poder compartir un escó amb tots vostés. En esta etapa il·lusionant que hui s'obri i, com la d'ara fa quatre anys, de cor, amb humilitat, vos desitge una feliç i pròxima legislatura, èxits en el vostre treball, èxits en la vostra vida personal, procurant que això servisca, per damunt de tot, al poble valencià i als sectors més necessitats, als qui han depositat la confiança en tots i totes nosaltres.

Moltes gràcies i fins sempre.

(Aplaudiments)

Jurament o promesa d'acatament de la Constitució i de l'Estatut d'autonomia

El senyor president de la Mesa d'Edat:

En primer lloc, jura o promet el qui presidix la Mesa d'Edat. A continuació, els dos secretaris o secretàries i tot seguit la resta de membres de la cambra.

D'acord amb l'article 6. 1 del Reglament de les Corts Valencianes, procedirem al jurament o promesa de tots els diputats i diputades d'acatar la Constitució espanyola i Estatut d'autonomia de la Comunitat Valenciana.

Jo, Pepe Cholbi, jure que aitant com tindré el càrrec de diputat, acataré la Constitució i l'Estatut d'autonomia sense engany i guardaré fidelitat a la Generalitat Valenciana.

A continuació, la resta, després de les diputades, que són les secretàries, intervindran per a fer el jurament o promesa.

Té la paraula.

La senyora secretària de la Mesa d'Edat:

Jo, Marina Albiol Guzmán, promet que aitant com tindré el càrrec de diputada, acataré la Constitució i l'Estatut d'autonomia sense engany i guardaré fidelitat a la Generalitat Valenciana.

Jo, Mireia Mollà i Herrera, promet que aitant com tindré el càrrec de diputada, acataré la Constitució i l'Estatut d'autonomia sense engany i guardaré fidelitat a la Generalitat Valenciana.

El senyor president de la Mesa d'Edat:

A continuació, la resta de membres de la cambra, cridats per ordre alfabètic, prestaran jurament o promesa d'acatar la Constitució espanyola i l'Estatut d'autonomia de la Comunitat Valenciana.

Ara pregue als senyors diputats i senyores diputades que es posen dempeus conforme vagen sent anomenats per la secretària de la Mesa i formulen la seua promesa o jurament d'acatament.

Per la secretària, Mireia Mollà Herrera, es procedix a llegir la relació dels diputats.

La fórmula és: «Il·lustres senyores diputades i senyors diputats, jureu o prometeu que aitant com tindreu el càrrec de diputat o diputada acatareu la Constitució espanyola i l'Estatut d'autonomia de la Comunitat Valenciana sense engany i guardareu fidelitat a La Generalitat? »

(La secretària, senyora Mireia Mollà Herrera, llig els noms dels diputats i diputades per tal que juren o prometen el seu càrrec)

El senyor president de la Mesa d'Edat:

Finalitzat l'acte de jurament o promesa se procedix a les eleccions del president o de la presidenta, vicepresident o vicepresidenta i secretàries o secretaris de Les Corts, segons el que establixen els articles 36 i 37 del Reglament de les Corts Valencianes.

Elecció del president o de la presidenta de les Corts Valencianes

El senyor president de la Mesa d'Edat:

Anem a passar, per tant, senyories, a l'elecció de la presidenta o del president de Les Corts amb el procediment dels articles 36 i 37 del Reglament de les Corts Valencianes.

La secretària, Marina Albiol Guzmán, crida les diputades i els diputats per ordre alfabètic. El govern i la Mesa d'Edat voten al final. Els diputats disposen de paperetes on podran escriure un sol nom, el qual depositaran en l'urna col·locada a l'efecte. Després, darrere hi ha l'escrutini, i cal que un candidat obtinga la majoria absoluta; si no hi haguera majoria absoluta es repetirà l'elecció entre els dos diputats més votats, o diputades, i serà elegit qui obtinga més vots.

Senyories, per a l'elecció del president o de la presidenta de les Corts Valencianes.

(La secretària, senyora Marina Albiol Guzmán, crida els diputats i les diputades per ordre alfabètic per tal de realitzar la votació nominal)

El senyor president de la Mesa d'Edat:

Anem a iniciar l'escrutini.

Moltes gràcies.

(El president de la Mesa d'Edat, senyor José Cholbi Diego, llig cadascuna de les paperetes depositades en l'urna)

El resultat, senyories, és el següent: vots nuls, 1; Mónica Oltra, 7; en blanc, 37, i Milagrosa Martínez, 54. (

Aplaudiments)

Elecció dels vicepresidents o vicepresidentes i dels secretaris o secretàries de les Corts Valencianes

El senyor president de la Mesa d'Edat:

Senyories, si els pareix bé, i per abreviar, perquè el fi era el mateix, posarem una urna aquí, com vostés la veuen, l'altra aquí. En una es votarà el vicepresident o vicepresidenta i en l'altra es votarà el secretari o la secretària. D'acord? D'acord. Moltes gràcies per la unanimitat.

I la senyora secretària té la paraula. En esta es vota el vicepresident o vicepresidenta, eh? Esta papereta.

(El senyor president de la Mesa d'Edat mostra una papereta)

No, esta, esta papereta. I en l'altra el secretari de Les Corts o secretària.

(La secretària, senyora Mireia Mollà Herrera, crida els diputats i les diputades per ordre alfabètic per tal de realitzar la votació nominal)

El senyor president de la Mesa d'Edat:

Senyories, anem a procedir a l'escrutini, d'acord amb el que establix el reglament.

(El president de la Mesa d'Edat, senyor José Cholbi Diego, llig cadascuna de les paperetes depositades en l'urna per a l'elecció dels vicepresidents o vicepresidentes de les Corts Valencianes)

El senyor president de la Mesa d'Edat:

Senyories, el resultat per a l'elecció dels vicepresidents o vicepresidentes de Les Corts és el següent: 1 vot nul, 2 vots en blanc, 7 vots a Josep Maria Pañella Alcácer, 35 vots a Isabel Escudero Pitarch i 54 vots a José Cholbi Diego.

(Aplaudiments)

Moltes gràcies a tots. Senyor president, moltes gràcies.

A continuació anem a la lectura dels secretaris o secretàries de la Mesa.

(El president de la Mesa d'Edat, senyor José Cholbi Diego, llig cadascuna de les paperetes depositades en l'urna per a l'elecció del secretaris o secretàries de les Corts Valencianes)

El senyor president de la Mesa d'Edat:

Senyories, el resultat és el següent: 2 vots en blanc; 7, Marina Albiol; 36, Antoni Such Botella; i 54, María Fernanda Vidal.

(Aplaudiments)

Senyories, a continuació pujaran als seus respectius llocs les persones que han segut elegides. Però abans que pugen, em permetran que siga reiteratiu, però sempre cal ser agraït en la vida: moltes gràcies a les dos secretàries per l'eficaç labor que han fet, al lletrat i a tot el personal que mos ha prestat la seua col·laboració perquè este acte haja resultat altament positiu. Moltíssimes gràcies.

Gràcies, senyor president.

(Aplaudiments)

(Els membres de la Mesa elegits ocupen els seus llocs)

Jurament o promesa de la presidenta de les Corts Valencianes

La senyora presidenta:

Jo, María Milagrosa Martínez Navarro, jure que aitant com tindré el càrrec de presidenta de Les Corts acataré la Constitució espanyola i l'Estatut d'autonomia de la Comunitat Valenciana sense engany i guardaré fidelitat a La Generalitat.

(Aplaudiments)

Discurs institucional de la presidenta de les Corts Valencianes

La senyora presidenta:

Molt honorable president de la Generalitat Valenciana.

Honorables membres del Consell.

Il·lustres senyores i senyors diputats.

Autoritats.

Senyores i senyors.

És per a mi un gran honor acceptar el nomenament com a presidenta de Les Corts en la seua VII legislatura, la primera que s'inicia amb el nou Estatut d'autonomia de la nostra comunitat.

Vull, al mateix temps, transmetre a tots els diputats i diputades el meu sincer agraïment i traslladar-los el compromís personal per a prestar-los el major suport que estiga al meu abast.

De igual modo, quiero hacerles patente mi voluntad de que Les Corts perseveren en la trayectoria ya emprendida hace varias décadas de apertura hacia el ciudadano y hacia la sociedad en términos de sencillez, claridad y proximidad, pues, no en vano, son -somos- su voz.

Con el esfuerzo de todos haremos unas Corts hospitalarias, en las que tengan cabida todos los ciudadanos y sus aspiraciones, donde haremos del diálogo y del consenso instrumentos de convivencia diaria entre todos los grupos parlamentarios.

El nuevo estatuto de la Comunitat Valenciana aprobado en la primavera del 2006 otorga a las instituciones de La Generalitat mayores cotas de autogobierno y, en coherencia, superiores responsabilidades a sus representantes. Por ello, el compromiso de Les Corts con los ciudadanos, con todos los ciudadanos que gozan de la condición de valencianos, debe incrementarse desde la seriedad, la ecuanimidad, la capacidad de trabajo, la fluidez en la comunicación y la cercanía de las instituciones.

Es precisamente este uno de mis principales objetivos: establecer un vínculo estrecho y permanente entre la ciudadanía y sus representantes en las instituciones. En su artículo 21 el Estatut de autonomía otorga la potestad legislativa dentro de la Comunitat Valenciana a Les Corts, que representan al pueblo con la salvaguardia de su inviolabilidad y autonomía. Este precepto legal está llamado a desarrollarse con el máximo rigor, posibilitando que esta cámara y sus ciudadanos la conozcan en profundidad y cuáles son sus decisivas y fundamentales funciones dentro del marco democrático. Para ello, desde esta presidencia se trabajará con ahínco para encontrar las vías más adecuadas de encuentro con los ciudadanos.

Para finalizar, quisiera insistir en mi deseo de que la palabra constituya durante esta legislatura un instrumento eficaz de comunicación y de diálogo, de entendimiento y de prosperidad para la Comunitat Valenciana. Para ese propósito y para que se cumpla, ofrezco mi colaboración a todos los integrantes de esta cámara. Entre todos y con el trabajo de todos conseguiremos que Les Corts sean más eficaces y lleven más lejos si cabe su vocación de representatividad, cercanía y esfuerzo, que permita hacer una comunidad más plural en la que los ciudadanos se sientan orgullosos de sus representantes.

De tot cor vull reiterar la meua gratitud a tots vostés, senyories, per la confiança que han depositat en la meua persona per a ostentar la presidència de Les Corts i expressar la meua més sincera enhorabona per la seua elecció com a representants del poble valencià.

Moltes gràcies.

(Aplaudiments)

La presidenta acepta la oferta de servicio de Les Corts y declara abierto el primer periodo de sesiones de esta nueva legislatura. Quedan constituidas las Cortes Valencianas.

És closa la sessió.

(Aplaudiments)

(S'alça la sessió a les 12 hores i 24 minuts)

