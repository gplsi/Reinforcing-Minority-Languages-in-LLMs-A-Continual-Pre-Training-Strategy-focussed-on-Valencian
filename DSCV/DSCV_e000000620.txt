Ple de les Corts Valencianes realitzat el dia 21 de juny de 2011. Comença la sessió a les 11 hores i 7 minuts. Presideix el president de les Corts Valencianes, senyor Juan Gabriel Cotino Ferrer. Sessió plenària número 3.

Jurament o promesa del president de La Generalitat

El senyor president:

Molt bon dia, senyores diputades i senyors diputats.

Senyor ministre.

Autoritats de la tribuna.

Autoritats que mos seguixen pel circuit de televisió en el pati d'estes Corts.

S'obri la sessió.

(El senyor president colpeja amb la maceta)

D'acord amb l'article 138. 2 del Reglament de Les Corts, correspon realitzar en la sessió de hui el jurament o promesa del president de La Generalitat i també la proposició dirigida a Les Corts.

El senyor president:

El punt primer de l'ordre del dia és el jurament o promesa del president de La Generalitat. D'acord amb l'article 138 al 141 del Reglament de Les Corts, en la sessió realitzada el dia 16 de juny del 2011 es va elegir president de La Generalitat l'il·lustre diputat senyor Francisco Camps Ortiz.

Comunicada a sa majestat el rei l'elecció, el

Butlletí Oficial de l'Estat

Diari Oficial de la Comunitat Valenciana

del dia 18 de juny van publicar el reial decret pel qual se nomena president de la Generalitat valenciana el molt honorable senyor Francisco Camps Ortiz.

Passe a llegir el Reial decret 837/2011 del 17 de juny:

(Aplaudiments)

Pregue al molt honorable senyor Francisco Camps Ortiz s'acoste a esta presidència per a iniciar l'acte de jurament o promesa.

El senyor Camps Ortiz:

Jo, Francisco Camps Ortiz, jure que aitant com tindré el càrrec de president de La Generalitat acataré la Constitució espanyola i l'Estatut d'autonomia sense engany i guardaré fidelitat a La Generalitat.

(Aplaudiments)

Proposició del president de La Generalitat a Les Corts

El senyor president:

El segon punt de l'ordre del dia: proposició del president de La Generalitat a Les Corts.

Té la paraula el molt honorable senyor Francisco Camps Ortiz, president de La Generalitat, per a fer la proposició sobre el seu programa de govern.

El senyor president de La Generalitat:

Inicie esta presidència amb humilitat, emoció i il·lusió renovada. Per a algú com jo, que estima amb passió esta terra, la seua història, les seues gents, les seues tradicions, la seua cultura i la seua llengua, no hi ha repte més important que presidir el govern de tots els valencians.

(Aplaudiments)

Democràcia i legitimitat, així caminen els pobles en llibertat. Som un gran poble i així ho hem demostrat al llarg de la nostra història. La nostra Constitució emana del poble, el nostre Estatut emana d'eixa Constitució. Este parlament i els seus diputats assumim el compromís de representar i defendre els interessos de tots i cada un dels valencians que amb els seus vots han marcat el nostre camí.

Sóc conscient de l'enorme responsabilitat que significa que els valencians hagen tornat a confiar en el projecte que lidere. El meu projecte és la Comunitat Valenciana, a ella em dec, em dedicaré en cos i ànima amb l'experiència, d'estos anys, però amb la mateixa il·lusió del primer dia. Amb expectatives, amb il·lusió i, sobretot, amb renovada exigència.

La reelecció és una doble responsabilitat, la del candidat i la dels electors. L'aposta és sobre allò conegut i apreciat. La reelecció de la reelecció és la culminació de l'enteniment, de la mútua confiança, de l'aposta conjunta, més compromís, més responsabilitat, més experiència, més il·lusió. Els nostres conciutadans lliure i democràticament han referendat per dos vegades el compliment del mandat rebut. Acabe de jurar complir el mandat per tercera vegada. Cada legislatura és diferent, les circumstàncies socials i econòmiques canvien. En el que és essencial, servir al poble, a la comunitat i a Espanya.

(Aplaudiments)

I en el que és particular, acomodar totes les accions del meu govern a seguir defenent els interessos generals de la Comunitat Valenciana i a actuar en línia amb les circumstàncies actuals, seguint un camí assenyalat i volgut per la majoria, atenent amb el màxim respecte i atenció la minoria.

El 22 de maig va parlar el nostre poble, el poble al qual pertanc, al qual pertanyem, del qual formem part. Som u més, triats per al més important dels treballs, governar. Governar en democràcia és fer-ho cada dia, i com major és el cabal de confiança major és la responsabilitat. La democràcia, al governant, li dóna l'exacte nivell de suport. No hi ha cabuda al que és suposat, al que és opinable i al que és matisable. El governant, en democràcia escolta directament els electors, a tots, i l'assumix amb força renovada. L'electorat és un tot, els que voten d'una manera, d'una altra i els que no.

Durant huit anys no he fet altra cosa que seguir el rumb que, vaig creure, desitjava la majoria. Acomodar-se a les lliures interpretacions de cada moment hauria significat separar-se de la realitat substancial. Em compromet una vegada més a seguir la línia que els votants han definit, mirant per damunt de la boira, buscant el millor dels horitzons.

(Aplaudiments)

Hui oferixc a les persones que m'han d'acompanyar en esta tasca sacrifici, esforç i dedicació al màxim. Hui oferixc als meus conciutadans la ingent tasca col·lectiva de creure en les nostres possibilitats, que són totes, per a, junts, eixir prompte i enfortits d'esta situació.

La Comunitat Valenciana està en un lloc excepcional, l'habitem més gent que mai, plural i diversa. Els nostres jóvens tenen millor preparació, les nostres empreses són més innovadores i exportadores, la nostra societat està més cohesionada. El convenciment íntim i personal de cada u de nosaltres és vital.

El Mediterrani, Espanya i Europa són el nostre àmbit, ens identifica i ens ubica. Qualsevol de les tres referències per separat són una font de possibilitats; juntes, són l'escenari perfecte per a continuar guanyant el nostre propi futur. No renunciarem a res perquè continuen sent útils totes les nostres aspiracions: liderar, tindre el correcte finançament, l'aigua necessària i les grans infraestructures.

Al mateix temps, seguim en la nostra forma d'expressar lleialtat i solidaritat a tota la nació. Agraïxc als ciutadans avalar amb els seus vots el meu treball, dedicació i compromís.

Gràcies per transmetre'm que tot ha valgut la pena i per confiar de nou en mi per a liderar este gran projecte que és la Comunitat Valenciana.

No voldria finalitzar les meues paraules sense agrair als meus sers més volguts el seu suport constant, a la meua família que m'ha acompanyat, que ha compartit les meues alegries i que m'han ajudat a mantindre la il·lusió i la fortalesa en els moments més difícils. Mai podré agrair-los tot el que els dec i l'important que és per a mi.

Acabe esta intervenció immensament agraït per la confiança depositada en mi, pel gran honor, el més alt per a un valencià que, per tercera vegada, se m'ha concedit. Sóc conscient de les meues altes responsabilitats i obligacions, les quals compliré amb la mateixa diligència, tenacitat i dedicació d'un ordenat gestor i d'un prudent governant.

Compliré amb el meu poble, com ho faria qualsevol bon valencià que estiguera en el meu lloc.

Moltes gràcies.

(Aplaudiments)

El senyor president:

Molt honorable president.

Senyors diputats, senyores, s'alça la sessió.

(S'alça la sessió a les 11 hores i 24 minuts)

